\id MAT Baghlayani Bible
\ide UTF-8
\rem Copyright Information: Creative Commons Attribution-ShareAlike 4.0 License
\h मत्ती
\toc1 मत्तीए रा सुसमाचार
\toc2 मत्ती
\mt1 MATTHEW
\mt1 मत्ती
\iot भूमिका
\ip मत्ती रचित सुसमाचार ये संदेश देओआ कि यीशु मसीह ई से उद्धारकर्ता ए जेसरे आऊणे री भविष्यवाणी कित्ती थी। परमेशरे पुराणे नियमो रे ह्जारो साल पईले आपणे लोका साथे कित्ती री वाचा खे तेस ई उद्धारकर्ता रे जरिये पूरा कित्तेया। ये शुभ संदेश बस यहूदी लोका खे ई निए, जिना रे यीशु मसीह पैदा ऊआ और पाळेया-पोषेया गया, बल्कि सारे संसारो खे ए।
\ip मत्ती रचित सुसमाचार बऊत ई सावधानिया साथे व्यवस्थित करी राखेया। इजी री शुरूआत यीशु मसीह रे जन्मो रे विवरणो ते ओई, तेबे तिना रे बपतिस्मा और परीक्षा रा वर्णन ए, तेबे गलील देशो रे प्रचार, शिक्षा और चंगा करने री सेवा रा वर्णन ए। इजी ते बाद एती सुसमाचारो रे यीशुओ री गलीलो ते यरूशलेमो तको री यात्रा और यीशुओ री जिन्दगिया रे आखरी अफ़्ते री घटनाओ रा वर्णन ए, जेतेरी पराकाष्ठा तिना रा क्रूसो पाँदे चढ़ाया जाणा और तिना रा दुबारा जिऊँदा ऊणा ए।
\ip एती सुसमाचारो रे यीशु एक महान् गुरूओ रे रूपो रे प्रस्तुत करी राखेया। तेसखे परमेशरो री व्याख्या करने रा अधिकार और से परमेशरो रे राज्य री शिक्षा देओआ। तेसरी शिक्षा खे पाँज पागा रे बांडी सकोए : (1) पाह्ड़ी उपदेश, जो स्वर्ग राज्य रे नागरिको रे चरित्र, फर्ज, खास अधिकार और आखरी उम्मीदा ते सम्बंधित ए (पाठ 5-7), (2) बारा चेलेया खे सेवा रा काम करने खे प्रशिक्षण देणा (पाठ 10), (7) स्वर्गो रे राज्य ते सम्बधित उदारण (पाठ 13) , (4) चेलेया ते सम्बंधित शिक्षा (पाठ 18) और (5) स्वर्ग राज्य रे आऊणे और एस युगो ते मिलदी-सम्बंधित शिक्षा (पाठ 24, 25)
\iot रूप–रेखा:
\io1 वंशावली और यीशु मसीह रा जन्म1:1-2:23
\io1 यूहन्ना बपतिस्मा देणे वाळे रा सेवाकार्य 3:1:12
\io1 यीशुओ रा बपतिस्मा और परीक्षा 3:13-4:11
\io1 गलीलो रे यीशुओ री जनसेवा 4:12-18:25
\io1 गलीलो ते यरूशलेमो तक यात्रा 19:1-20:34
\io1 यरूशलेमो रे आखरी अफ़्ता 21:1-27:66
\io1 प्रभु यीशुओ रा पुनरुत्थान और तिना रा दिशणा 28:1-20
\c 1
\s यीशुए रा कुल
\r लुका 3:23-38
\p
\v 1 अब्राहमो री ल्वाद, दाऊदो री ल्वाद, प्रभु यीशुओ रा कुल।
\v 2 अब्राहमो रे इसहाक ऊआ; इसहाको रे याकूब ऊआ; याकूबो रे यहूदा और यहूदो रे ओर बी बऊत पाई ऊए।
\v 3 यहूदो रे फिरिस, यहूदो री लाड़ी तामारा ते जोरह ऊआ, फिरिसो रे हिस्रोन जम्मेया और हिस्रोनो रे एराम ऊआ;
\v 4 एरामो रे अम्मीनादाब ऊआ, अम्मीनादाबो रे नहशोन ऊआ और न हशोनो रे सलमोन ऊआ।
\v 5 सलमोन और तेसरी लाड़ी राहाबा ते बोअज ऊआ, बोअज और रूता रे ओबेद ऊआ और ओबेदो रे यिशै ऊआ
\v 6 यिशै रे दाऊद राजा जम्मेया।
\v 7 दाऊदो रे सुलेमान तेसा जवाणसा ते ऊआ, जो पईले ऊरिय्याहो री लाड़ी थी।
\v 8 सुलेमानो रे रहबाम ऊआ; रहबामो रे अबिय्याह, अबिय्याहो रे आसा, आसा रे यहोशफात, यहोशफातो रे योराम और योरामो रे उज्जियाह ऊआ।
\v 9 उज्जियाहो रे योराम, योरामो रे आहाज और आहाजो रे हिजकिय्याह ऊआ।
\v 10 हिजिकिय्याहो रे मनश्शिह, मनश्शिहो रे आमोन और आमोनो रे योशिय्याह ऊआ।
\v 11 जेबे इस्राएली लोका खे बन्दी बणाई की बाबूलो खे लई जाणे लगी रे थे, तेबे तेस बख़ते योशिय्याहो रे यकुन्याह और तेसरे ओर बी पाई ऊए।
\p
\v 12 बन्दी ऊई की बाबुलो रे पँऊछाणे ते बाद यकुन्याहो रे शालतिएल जम्मेया और शालतिएलो रे जरूब्बाबिल ऊआ।
\v 13 जरूब्बाबिलो रे अबीहूद, अबीहूदो रे इल्याकीम और इल्याकीमो रे अजोर ऊआ।
\v 14 अजोरो रे सदोक, सदोको रे अखीम और अखीमो रे इलीहूद ऊआ।
\v 15 इलीहूदो रे इलियाजार, इलियाजारो रे मत्तान और मत्तानो रे याकूब ऊआ।
\v 16 याकूबो रे यूसुफ ऊआ, जो मरियमा रा लाड़ा था, तेसा रे प्रभु यीशु जम्मेया, जिना खे मसीह बोलेया जाओआ।
\v 17 अब्राहमो ते दाऊदो तक सारिया चौदा पीढ़िया ऊईया और दाऊदो ते इस्राएलिया खे बाबूलो तक बन्दी बणाई की पँऊछाणे तक चौदा पीढ़िया ऊईया और बाबूलो तक बन्दी बणाई की पँऊछाणे ते मसीह तक चौदा पीढ़िया ऊईया।
\s यीशुए रा जन्म
\r लुका 1:26-38,2:1-7
\p
\v 18 एबे प्रभु यीशु मसीह रा जन्म ईंया ऊआ, जेबे तिना री आम्मा मरियमा री मंगणी यूसुफो साथे ऊई, तेबे तिना रे कट्ठे ऊणे ते पईले ई मरियम पवित्र आत्मा री तरफा ते गर्भवती ऊई गी।
\v 19 तेबे तेसा रा लाड़ा यूसुफ जो तर्मी था, से तेसा खे बदनाम नि करना चाओ था, तिने आपणे मनो रे सोचेया कि मा ये छाडी देणी।
\v 20 जेबे से ऐड़ा सोचणे ई लगी रा था, तेबे प्रभुए रा स्वर्गदूत तेस खे सुपने रे दिशेया और से तेस खे बोलणे लगेया, "ओ दाऊदो रा पाऊ यूसुफ! तूं आपणी लाड़ी मरियमा खे आपणे कअरे ल्याउणे ते नि डर, कऊँकि जो तेसा रे पेटो रे बच्चा ए, से पवित्र आत्मा रिया तरफ़ा तेआ।
\v 21 तेसा रे एक पाऊ जमणा तैं तेसरा नाओ 'यीशु' राखणा; कऊँकि तेस आपणे लोका रा तिना रे पापो ते उध्दार करना"।
\p
\v 22 ये सबकुछ तेबे ऊआ, ताकि जो वचन प्रभुए भविष्यबक्ता ते बुलाई राखे, सेयो पूरे ओ
\v 23 कि, "देखो, एक कुंआरी गर्भवती ऊणी, तेसा रे एक पाऊ जमणा और तेसरा नाओ ‘इम्मानुएल’ ऊणा, जेतेरा अर्थ ए- परमेशर आसा साथे ए
\v 24 तेबे यूसुफ सयी की उठेया और जिंया ई तेस खे परमेशरो रे स्वर्गदूते बोलेया था, तिंया ई से आपणी लाड़िया खे आपणे कअरे ली आया
\v 25 और जदुओ तक तेसा रे पाऊ नि जम्मेया, तदुओ तक यूसुफ तेसा गे नि गया और तेबे तेसा रे पाऊ जम्मेया और तिने तेसरा नाओ 'यीशु' राखेया।
\c 2
\s ज्योतषिया रा आऊणा
\p
\v 1 हेरोदेस राजे रे दिना रे जेबे यहूदिया रे बैतलहमो रे प्रभु यीशुओ रा जन्म ऊआ, तेबे देखो, पूर्व देशो ते कई ज्योतिषी यरूशलेम आऐ और पूछणे लगे
\v 2 कि जो यहूदियो रा राजा जम्मी रा, से केई ए? कऊँकि आसे पूर्वो रे तेसरा तारा देखेया और आसे तेसगे माथा टेकणे आई रे।
\v 3 ये सुणी की हेरोदेस राजा और तेस साथे पूरा यरूशलेम कबराईगा।
\v 4 तिने लोका रे सब बड़े पुरोईत और शास्त्री कट्ठे कित्ते और पूछेया कि मसीह रा जन्म केई ऊणा चाईयो?
\v 5 तिने सबी तेसखे बताया, यहूदिया रे बैतलहमो रे; कऊँकि ज्योतषिये एई आया लिखेया रा,
\p
\v 6 ओ बैतलहम! जो यहूदा रे देशो रे, तूं किंया बी यहूदा रे अक्को रे सबी ते छोटा निया; कऊँकि तुसा बीचा ते कोई एक एड़ा खरा निकळना जो इस्राएलो रा रखवाळा ऊणा"।
\p
\v 7 तेबे हेरोदेसे ज्योतषी चोरिये जे बुलाए और तिना ते पूछेया कि तारा ठीक केस बख़ते दिशेया था?
\v 8 तिने ये बोली की सेयो बैतलहम पेजे कि जाओ और जाई की तेस बच्चे रे बारे रे ठीक- ठीक पता करो और जेबे पता लगोगा, तो मांगे बताओ, ताकि आऊँ बी आई की तेस गे माथा तेकी सकूँ।
\p
\v 9 सेयो राजे री गल्ल सुणी की चली गे और देखो, जो तारा तिने पूर्वो रे देखेया था, से तिना ते आगे- आगे चलणे लगेया और जेती बच्चा था, तेती जाई की रुकी गा।
\v 10 तेस तारे खे देखी की सेयो बऊत खुश ऊऐ।
\v 11 तेबे सेयो तेस कअरो रे पऊँछे और तिने बच्चा तेसरी माया साथे देखेया, तेबे तिने मुँओ रे पारे लेटी की प्रभु यीशुए गे माथा तेकेया और आपणा- आपणा चौळा खोलेया और सुईना, लोहबान और गन्धरसो री पेंट चढ़ाई।
\v 12 तेबे सुपने रे तिना खे ये आज्ञा मिली कि हेरोदेस राजे गे फेर नि जाणा, तेबे सेयो दुजिया बाटा रिये आपणे देशो खे चली गे।
\s मिस्र देशो खे जाणा
\p
\v 13 तिना रे चली जाणे ते बाद प्रभुए रे एक स्वर्गदूते यूसुफो खे सुपने रे दिशणे ते बाद बोलेया, उठ; और एस बच्चे और एसरी माया खे लयी की मिस्र देशो खे नठी जा और जदुओ तक आऊँ ताखे नि बोलूँ, तदुओ तक तेथी रणा, कऊँकि हेरोदस राजा एस बच्चे खे काणा चाओआ और से एस खे टोळने लगी रा।
\p
\v 14 तेबे से रातो- रात उठेया और बच्चे और बच्चे री माया खे लई की मिस्र देशो खे चली गा।
\v 15 जदुओ तक हेरोदेस नि मरेया, तदुओ तक से तेथी रया, ताकि जो वचन प्रभुए भविष्यबक्ता ते बुलाई राखे, सेयो पूरे ओ कि, "मैं आपणा पाऊ मिस्र देशो ते बुलाया"।
\p
\v 16 जेबे हेरोदेसो खे पता चलेया कि ज्योतषिये आऊँ ठगी ता, तेबे तेस खे बड़ा पारी रोष आया और तिने ज्योतषिया रे जरिये सई बखत पूछे रे मुताबिक आपणे आदमी बैतलहम और आस-पड़ोसो रे पेजे और जो दो साला रे पाऊ थे और तिना ते छोटे थे, कुळाई ते।
\v 17 तेबे जो वचन यिर्मयाह भविष्यबक्ते बोलेया था, से पूरा ऊआ;
\p
\v 18 "रामाहो रे बड़िया-पारी राड़िया सुणिया, रोणा और शोग;
\q2 राहेल आपणे बच्चेया खे रोणे लगी री थी और चुप नि ऊणा चाओ थी, कऊँकि तिना रे बच्चे एबे नि रये थे"।
\s मिस्र देशो खे वापस ऊणा
\p
\v 19 हेरोदेसो रे मरने ते बाद, प्रभुए रे स्वर्गदूते यूसुफो खे सुपने रे बोलेया
\v 20 "उठ और बच्चे और तेसरी आम्मा खे लई की इस्राएल देशो खे चली जा, कऊँकि जो बच्चे खे काणा चाओ थे, सेयो तो मरी गे"।
\v 21 से उठेया और बच्चे और तेसरी आम्मा खे साथे लई की इस्राएल देशो खे आईगा।
\v 22 पर जेबे तिने सुणेया कि हेरोदेसो री जगा पान्दे एबे तेसरा पाऊ अरखिलाऊस यहूदिया रे राज्य लगी रा चलाणे, तो से तेती जाणे ते डरी गा, तेबे सुपने रे तेसखे चेतावनी मिली और से गलील देशो खे चली गा।
\v 23 तेबे से नासरत नाओ री जगा रे बसी गा, ताकि भविष्यबक्ते रे जरिये बोलेया रा वचन पूरा ओ कि, "तेस खे नासरी बोलेया जाणा"॥
\c 3
\s यूहन्ना बपतिस्मा देणे वाळा
\r मरकुस 1:1-8;लुका 3:1-18 यूहन्ना 1:6-8,15-34
\p
\v 1 तिना दिना रे यूहन्ना बपतिस्मा देणे वाळा यहूदिया रे सुणसाण जगा रे आई की ये प्रचार करने लगेया,
\v 2 "मन फेरो; कऊँकि स्वर्गो रा राज्‍य नेड़े आईगा रा"।
\v 3 ये से ई आदमी ए, जेसरी गल्ल यशायाह भविष्यबक्ते कित्ती थी कि,
\q1 "सुणसाण जगा रे एक आक्का लगी रा पाणे कि प्रभुए री बाट त्यार करो
\q2 और तिना री सड़का सीदिया करो"।
\p
\v 4 तिने यूहन्ने ऊँटो रे बाळो रे टाले थे पईने रे और आपणे लको रे चामड़े रा पट्टू था बाने रा और तेसरी रोटी टिड्डिया और जंगळी सयीत था।
\v 5 तेबे यरूशलेमो रे, सारे यहूदिया रे और सारे यरदन देशो रे ओरले- पोरले आदमी तेसगे आए।
\v 6 तेबे तिने आपणे-आपणे पाप माने और यरदन नदिया रे तेसते बपतिस्मा लया।
\p
\v 7 जेबे तिने देखेया कि बऊत सारे फरीसी और सदूकी मांगे बपतिस्मा लणे लगी रे आऊंणे, तेबे तिना खे बोलेया, "ओ सापो रे बच्चेयो! तुसा खे किने मेहसुस कराया कि आऊणे वाळे प्रकोपो ते नठो”?
\v 8 "इजी री खातर मन फिराणे जोगा फल ल्याओ
\v 9 और आपणे-आपणे मनो रे एड़ा नि सोचो कि आसा रा बाओ अब्राहम ए; कऊँकि आऊं तुसा खे बोलूँआ कि परमेशर ईना पात्थरा ते अब्राहमो खे ल्वाद पैदा करी सकोआ।
\v 10 एबे क्वाड़ी डाळो रिया जड़ी पाँदे ई राखी री और जो-जो डाळ अच्छा फल नि ल्याऊँदे, सेयो बाडी देणे और आगी रे फूकी देणे"।
\p
\v 11 "आऊँ तो पाणिये की तुसा खे मन फेरने रा बपतिस्मा देऊँआ, पर जो मांते बाद आऊणे वाळा ए से मांते तागतबर ए, आऊँ तेसरा बूट चकणे जोगा पनि ए। तेस तुसा खे पवित्र आत्मा और आगी साथे बपतिस्मा देणा"।
\v 12 "तेसरा सूप तेसरे आथो रे ए और तेस आपणा ख्लयाण ठीक टंगो ते साफ करना। तेस कणक तो पण्डारो रे राखी देणी, पर जो पूऊ ऊणा, से एड़िया आगी रे सेटणा, जो कदी नि बिजणी"।
\s यूहन्ने रे जरिए यीशुए रा बपतिस्मा
\r मरकुस 1:9-11;लुका 3:21,22; यूहन्ना 1:31-34
\p
\v 13 तेस बख़ते प्रभु यीशु मसीह गलीलो ते यरदन नदिया पान्दे यूहन्ने ते बपतिस्मा लणे आये।
\v 14 पर यूहन्ना तेस खे ये बोली की रोकणे लगेया, "माखे तो तुसा रे आथो ते बपतिस्मा लणे री जरूरत ए और तुसे मांगे आई रे”?
\v 15 प्रभु यीशुए तेस खे ये जवाब दित्तेया, "एबे तो एड़ा ई ऊणे दे; कऊँकि आसा खे ईंया ई सारी धार्मिकता पूरी करनी ठीक ए"। तेबे तिने तिना री गल्ल मानी
\v 16 और प्रभु यीशु मसीहे फटाफट बपतिस्मा लया और पाणिये ते पान्दे आए, और देखो, तिना खे सर्ग खुली गा; तेबे तिने परमेशरो रा आत्मा कबूतरो जेड़ा आपु पान्दे आऊँदे ऊए देखेया और देखो,
\v 17 और देखो, ये आकाशबाणी ऊई, "ये मेरा प्यारा पुत्र ए, आऊँ एसते बऊत खुश ए"।
\c 4
\s यीशुए री परीक्षा
\r मरकुस 1:12-13, लुका 4:1-13
\p
\v 1 तेबे आत्मा प्रभु यीशुए खे सुणसाण जगा रे लईगा, ताकि इबलीसो ते तिना री परीक्षा ओ।
\v 2 सेयो चाळी दिन और चाळी राती पूखे रये और बादो ते तिना खे पूख लगी।
\v 3 तेबे परखणे वाळा तिना गे आया और बोलणे लगेया, " अगर जे तूँ परमेशरो रा पुत्र ए, तो इना पात्थरा खे बोल कि यो रोटिया बणी जाओ"।
\q1
\v 4 प्रभु यीशुए जवाब दित्तेया, "लिखी राखेया, 'आदमी रोटिया साथे ई जिऊँदा नि रन्दा,
\q2 पर हर एक वचन, जो परमेशरो रे मुँओ ते निकळी रे तिने की जिऊँदा रओआ"।
\p
\v 5 तेबे इबलीस तिना खे पवित्र नगरो रे लईगा और सेयो मन्दरो री चूँडिया पान्दे खड़े करी ते।
\v 6 तेबे तिना खे बोलणे लगेया, "अगर तूं परमेशरो रा पुत्र ए, तो आपु खे थाले रुड़ाई दे; कऊँकि लिखी राखेया कि
\q1 तिना तेरी तंई आपणे स्वर्गदूता खे आज्ञा देणी और तिना तूं आपणे आथो पान्दे चकी देणा;
\q2 केथी एड़ा नि ओ कि तेरे पैरो रे पात्थरो साथे बूड़ो"।
\p
\v 7 प्रभु यीशुए तेस खे बोलेया,
\q1 "एड़ा बीए लिखे रा कि तूं प्रभु, आपणे परमेशरो खे नि परख"।
\p
\v 8 तेबे शैतान तिना खे एक ऊचे पाह्ड़ो पान्दे लईगा और सारी दुनिया रा राज्य और तिजी रा मजा दखाई की
\v 9 तिना खे बोलणे लगेया, "अगर तूं मांगे माथा तेकणा, तो मा ताखे ये सब कुछ देई देणा"।
\v 10 तेबे प्रभु यीशुए तेसखे बोलेया, "हईओ शैतान; मेरी नजरा ते दूर ऊई जा”,
\q1 कऊँकि एड़ा लिखी राखेया, "तूं आपणे परमेशरो गे ई माथा टेक और तिना री आराधना कर"।
\p
\v 11 तेबे शैतान तिना गे ते चली गा और देखो, स्वर्गदूत तिना री सेवा करने लगे।
\s यीशुए रा सेवा रा काम करने री शुरुआत
\r मरकुस 1:14,15; लुका 4:14,15,31
\p
\v 12 जेबे तिने सुणेया कि यूहन्ना पकड़वाईता, तेबे सेयो गलीलो खे चली गे।
\v 13 और नासरतो खे छाडी की कफरनहूमो रे रणे लगे, जो जबूलून नपताली देशो रे समुद्रो रे कनारे था।
\v 14 ताकि जो यशायाह भविष्यबक्ते बोलेया था, से पूरा ओ
\v 15 कि, "जबूलून और नपतालिया रे देश, समुद्रो री बाटा रिये यरदनो रे पार, दूजी जातिया रा गलील"।
\v 16 "जो आदमी न्हेरे रे बैठे रे थे तिने बड़ी जोति देखी; और जो मौता रे देशो रे और छांया रे बैठे रे थे, तिना पान्दे जोति चमकी"।
\v 17 तेस बख़तो ते प्रभु यीशुए ये प्रचार करना और ये बोलणा शुरू करी ता कि, 'मन फेरो कऊँकि स्वर्गो रा राज्य नेड़े आईगा रा’।
\s शुरुओ रे चेलेया खे बुलाणा
\r मरकुस 1:16-20;लूका 5:1-11; यूहन्ना 1:35-42
\p
\v 18 तेबे तिने गलीलो रे समुद्रो रे कनारे कूमदे ऊए दो पाई, मतलब- शमोन, जेस खे पतरस बी बोलोए और तेसरा पाई अन्द्रियास समुद्रो रे जाळ पाँदे ऊए देखेया, कऊँकि सेयो मछलिया पकड़ने वाळे थे।
\v 19 तेबे प्रभु यीशुए तिना खे बोलेया, "मा पीछे आओ, तो मा तुसे आदमिया खे पकड़णे वाळे बणाई देणे"।
\v 20 सेयो तेबु ई जा़ळ छाडी की प्रभु यीशुए पीछे चली पड़े।
\p
\v 21 तेथा ते आगे जाई की प्रभु यीशुए जब्दिए रे दो पाऊ याकूब और यूहन्ना आपणे पिते साथे किस्तिया पाँदे जाळ ठीक करदे ऊए देखे और तिने सेयो बी बुलाए।
\v 22 सेयो तेबु ई आपणी किस्ती और आपणे पिते खे छाडी की प्रभु यीशुए रे पीछे चली पड़े।
\s यीशुए रा बमारा खे ठीक करना
\r लूका 6:17-19
\p
\v 23 प्रभु यीशु सारे गलीलो रे कूमदे-फिरदे रए और तिना री प्रार्थना सभा रे उपदेश और राज्य रा सुसमाचार प्रचार करदे रए और लोका री बमारिया और कमजोरिया खे दूर करदे रऐ।
\v 24 तेबे सारे सीरिया देशो रे तिना रा यश छाईगा और लोक सारे बमारा खे, जो कई प्रकारा रिया बमारिया ते और दु:खो रे जकड़ी रे थे, जिना रे दुष्टात्मा थिया, मिर्गीवाळे और अदरंगो रे रोगिया खे प्रभु यीशुए गे ल्याए और तिने सेयो ठीक कित्ते।
\v 25 तेबे गलील, दिकापुलिस, यरुशलेम, यहूदिया और यरदनो री नदिया ते पारो ते पीड़ा री पीड़ तिना पीछे चली पड़ी॥
\c 5
\s यीशुए रा पाह्ड़ी उपदेश
\p
\v 1 प्रभु यीशु तेसा पीड़ा खे देखी की पाह्ड़ो पाँदे चढ़ी गे और जेबे बैठी गे, तेबे तिना रे चेले तिना गे आए।
\v 2 तेबे प्रभु यीशु आपणा मूँ खोली की तिना खे ये उपदेश देणे लगे,
\s धन्य वचन
\r लूका 6:20-23
\q1
\v 3 "धन्य ए सेयो, जो मनो रे सळीन ए,
\q2 कऊँकि स्वर्गो रा राज्य तिना रा ई ए"।
\q1
\v 4 "धन्य ए सेयो, जो शोग करो ए,
\q2 कऊँकि तिना खे शान्ति मिलणी"।
\q1
\v 5 "धन्य ए सेयो, जो नरम ए,
\q2 कऊँकि सेयो तरतिया रे अक्कदार ऊणे"।
\q1
\v 6 "धन्य ए सेयो, जो तर्मो रे पूखे ए और त्याय ए,
\q2 कऊँकि सेयो रजाए जाणे"।
\q1
\v 7 "धन्य ए सेयो, जो दयालु ए,
\q2 कऊँकि तिना पाँदे दया ऊणी"।
\q1
\v 8 "धन्य ए सेयो, जिना रे मन साफ ए,
\q2 कऊँकि तिना परमेशर देखणा"।
\q1
\v 9 "धन्य ए सेयो, जो मेल-जोल कराओए,
\q2 कऊँकि तिना खे परमेशरो रे बच्चे बोलेया जाणा"।
\q1
\v 10 "धन्य ए सेयो, जो तर्मो री तंईं सताए जाओ ए,
\q2 कऊँकि स्वर्गो रा राज्य तिना रा ई ए"।
\p
\v 11 "धन्य ए तुसे, जेबे लोक मेरी बजअ ते तुसा री निन्दा करोए, तुसा खे सताओए और चूठ बोली-बोली की तुसा रे खलाफ बुरी-बुरी गल्ला बोलोए"।
\v 12 तेबे खुश और मगन ऊणा, कऊँकि तुसा खे स्वर्गो रे बऊत बड़ा फल ए, कऊँकि तिने, जो तुसा ते पईले भविष्यबक्ता थे, सेयो बी ईंया ई सताए थे।
\s लूण और जोति
\r मरकुस 9:50; लूका 14:34,35
\p
\v 13 "तुसे तरतिया रे लूण ए; पर अगर लूणो रा स्वाद बिगड़ी जाओ, तेबे कूण जी एड़ी चीज़ ए जेते की लूणका ऊई जाओ। तेबे से किजी कामो रा नि रंदा सिवाए एतेरे कि तेसखे बारे सेटी देयो और लोक तिजी खे पैरा निठे केसदे रओ"।
\v 14 "तुसे दुनिया री जोति ए, जो नगर पाह्ड़ो पाँदे बसी रा, से लूकी नि सकदा"।
\v 15 लोक दीऊआ बाळी की टोकरिया निठे नि राखदे, पर पाँदे राखोए, तेबे तिजी साथे कअरो रे सारे आदमिया खे प्रयासा ओआ।
\v 16 "तिंया ई तुसा रा प्रयासा बी लोका सामणे चमको, ताकि तुसा रे खरे काम देखी की सेयो तुसा रे पिते री, जो स्वर्गो रे ए, तिना री तारीफ़ करो"।
\s व्यवस्था री शिक्षा
\p
\v 17 "एड़ा नि समजो कि आऊँ व्यवस्था या भविष्यबक्ता री कताबा खे रचाणे आई रा, रचाणे नि, पर पूरा करने आई रा।
\v 18 कऊँकि आऊँ तुसा खे सच लगी रा बोलणे कि "जदुओ तक सर्ग और तरती नि टळी जाओगी, तदुओ तक व्यवस्था ते एक बी मात्रा या एक बी बिन्दु बिना पूरा ऊए नि टळना"।
\v 19 "तेबे ई तो जो कोई इना छोटिया ते छोटी आज्ञा खे तोड़ोगा और तेड़ा ई लोका खे सिखाओगा, से स्वर्गो रे राज्य रे सबी ते छोटा ऊणा, पर जो कोई तिना आज्ञा खे मानोगा और तिना खे बी सिखाओगा, से ई स्वर्गो रे राज्य रे बड़ा ऊणा"।
\v 20 कऊँकि आऊँ तुसा खे बोलूँआ कि अगर तुसा री धार्मिकता शास्त्री और फरीसिया री धार्मिकता ते बड़ी की नि ओ गी, तो तुसे कदी बी स्वर्गो खे नि जाई सकदे।
\s रोष और अत्या
\p
\v 21 तुसे सुणी चुकी रे कि पुराणे आदमिया खे बोलेया था कि अत्या नि करनी और जो कोई बी अत्या करो गा तेसखे कचैरिया रे सजा मिलणी।
\v 22 "पर आऊँ तुसा खे ए बोलूँआ कि जो बी आपणे पाईयो पाँदे रोष करो गा, तेसखे कचैरिया रे सजा जोगा ऊणा और जो कोई आपणे पाईयो खे नकम्मा बोलोगा, तेसखे बडिया सभा रे सजा मिलणी और जो कोई दूजे खे मूर्ख बोलोगा से नरको री आगी री सजा जोगा ऊणा"।
\v 23 इजी री खातर जेबे तूं आपणी पेंट बेदिया पाँदे ल्याओ और तेती तूं याद करे कि तेरे पाईये रे मनो रे तेरिया तईं खोट ए,
\v 24 तो आपणी पेंट तेथी बेदिया रे सामणे छाडी रे और पईले जाई की आपणे पाईये साथे मेल-जोल कर, तेबे आई की आपणी पेंट चढ़ा।
\v 25 जदुओ तक तूं आपणे दुश्मणो साथे बाटा रे ई ए, तेस साथे फटाफट मेल-जोल करी लो, केथी एड़ा नि ओ कि तेरा दुश्मण ताखे हाकिमो रे आथो रे देयी देओ और हाकिम ताखे सिपाईया रे आथो रे देयी देओ और ताखे जेला रे पाई देओ।
\v 26 आऊँ ताखे सच-सच बोलूँआ कि जदुओ तक तूं पाई-पाई नि देई देओगा, तदुओ तक तेथा ते छुटणा नि।
\s व्याभिचार
\p
\v 27 "तुसे सुणी चुकी रे कि बोलेया रा था कि व्याभिचार नि करना।
\v 28 पर आऊँ तुसा खे ये बोलूँआ कि जो कोई बी केसी जवाणसा खे बुरी नज़रा ते देखोआ, तो तिने आपणे मनो रे ई तेसा साथे व्याभिचार करी ला।
\v 29 अगर तेरी दांणी आख ठोकरा री बजअ बणो ई, तो तूं तेसा खे काडी की सेटी दे; कऊँकि ताखे ये ई ठीक ए कि तेरे अंगा बीचा ते एक नाश बी ऊई जाओ, तो सारा शरीर नरको रे नि पड़ना।
\v 30 अगर तेरा दाँणा आथ तेरी ठोकरा रा कारण बणो ए, तो तेस बाडी की सेटी दे, कऊँकि ताखे ये ई ठीक ए कि तेरे अंगा बीचो ते एक नाश बी ऊई जाओ तो सारा शरीर नरको रे नि पड़ना।
\s तलाक
\r मती 19:9; मरकुस 10:11, लूका 16:18
\p
\v 31 ये बी बोलेया रा था कि जो कोई आपणी लाड़िया खे छाडणा चाओ, तो से तेसा खे त्याग पत्र देयो।
\v 32 पर आऊँ तुसा खे ये बोलूँआ कि जो कोई आपणी लाड़िया खे व्याभिचारो ते अलावा किजी ओरी बजअ ते छाडोगा, तो से तेसा ते व्याभिचार करवाओआ और जो कोई तेसा छाडी रिया जवाणसा साथे ब्या करोआ, से बी व्याभिचार करोआ।
\s कसम
\p
\v 33 “फेर तुसे सुणी चुकी रे कि पुराणे लोका खे बोलेया रा था, ‘चूठी कसम नि खाणी, पर प्रभुओ री खातर आपणी कसम पूरी करनी।
\v 34 पर आऊँ तुसा खे ये बोलूँआ कि कदी कसम नि खाणी, ना तो स्वर्गो, री कऊँकि से परमेशरो रा सिंहासन ए।
\v 35 ना तरतिया री, कऊँकि से तिना रे पैरो री चौकी ए, ना यरूशलेमो री, कऊँकि से महाराजे रा नगर ए।
\v 36 आपणे सिरो री कसम पनि खाणा, कऊँकि तूं एक बी बाळो खे न तो सफेद करी सकदा, ना ई काळा।
\v 37 पर तुसा री गल्ल आ री आ और ना री ना ऊँणी चाईओ; कऊँकि जो गल्ल इजी ते जादा ओआ, से बुराईया ते ई ओआ"।
\s बदला
\r लूका 6:29,30
\p
\v 38 "तुसे सुणी चुकी रे कि बोलेया रा था, 'आखी रे बदले आख' और दांदो रे बदले दांद।
\v 39 पर आऊँ तुसा खे ये बोलूँआ कि बुरे काम नि करने, पर जो कोई तुसा री दाँणी खाखा रे थप्पड़ बाओआ, तो तेस सामणे दूजी खाख बी करी देओ।
\v 40 अगर जे कोई तां साथे जबरदस्ती करी की तांते तेरा कुरता लणा चाओआ, तो तेस खे पजामा बी लणे देओ।
\v 41 अगर जे कोई जबरदस्ती ताखे एक मील लई चलोआ, तो तूं दो मील तेस साथे चल"।
\v 42 जो कोई तांते मांगो, तेस खे रे और जो कोई तांते त्वार लणा चाओआ, तो तूं तेस ते मूं नि फेर"।
\s दुश्मणा साथे प्यार
\r लूका 6:27,28 32-36
\p
\v 43 तुसे सुणी चुकी रे कि बोलेया रा था कि आपणे पड़ोसिया साथे प्यार राखो और आपणे बैरिया साथे बैर।
\v 44 पर आऊँ तुसा खे बोलूँआ कि आपणे बैरिया साथे प्यार राखो और जो तुसा खे सताओआ, तो तेस खे प्रार्थना करेया करो।
\v 45 ताकि तुसे आपणे स्वर्गो रे पिते री ल्वाद ठईरो, कऊँकि से अच्छे और बुरे दूँईं पाँदे आपणा सूरज निकयाळोआ और तर्मी और पापी दूँईं पाँदे बरखा करोआ।
\v 46 कऊँकि अगर तुसे आपु साथे प्यार राखणे वाळेया साथे ई प्यार राखोगे, तो तुसा खे क्या फाईदा ऊणा? क्या कर लणे वाळे बी एड़ा ई नि करदे?
\v 47 अगर जे तुसे आपणे पाईये खे ई नमस्कार करोए, तो कुण जा बड़ा काम करोए? क्या दूजी जातिया रे बी एड़ा ई नि करदे?
\v 48 इजी री तंईं तुसे सिध्द बणो, जेड़ा तुसा रा स्वर्गिय पिता सिध्द ए"।
\c 6
\s दान
\p
\v 1 सावधान रओ! तुसे लोका खे दखाणे रिया तंईं तर्मो रे काम नि करो, नई तो आपणे स्वर्गिय पिते ते कुछ बी फल नि मिळणा।
\v 2 "तेबे ई तो जेबे तूं दान करे, तो सबी गे राग नि लगा, जेड़ा कपटी, सभा रे और गळिया रे करोए, ताकि लोक तिना री तारिफ़ करो। आऊँ तुसा खे सच्च बोलूँआ कि सेयो आपणा फल पाई चुके"।
\v 3 "पर जेबे तूं दान करे, तो जो तेरा दाँणा आथ करो आ, से तेरे खूँजे आथो खे पता नि ऊणा चाईए।
\v 4 ताकि तेरा दान गुप्त रओ और तेबे तेरा पिता जो गुप्तो रे देखोआ, तेस ताखे फल देणा"।
\s प्रार्थना
\r लुका 11:2-4
\p
\v 5 "जेबे तूं प्रार्थना करे, तो कपटिया जेड़ी नि ऊणी चाईए, कऊँकि लोका खे दखाणे रिया तंईं प्रार्थना सभा रे और सड़का रे मोड़ो रे खड़े ऊई की प्रार्थना करना तिना खे अच्छा लगोआ, पर आऊँ तुसा खे सच्च बोलूँआ कि सेयो आपणा फल पाई चुके"।
\v 6 पर जेबे तूं प्रार्थना करे, तो आपणे कमरे रे जा और दरवाजा बन्द करी की आपणे पिते ते, जो गुप्तो रे ए, प्रार्थना कर। तेबे तेरा पिता, जो गुप्तो रे देखोआ, ताखे फल देणा"।
\v 7 "जेबे तूं प्रार्थना करे तो दूजी जातिया जेड़ी बक-बक नि कर, कऊँकि सेयो समजोए कि तिना रे बऊत बोलणे ते तिना री सुणनी"।
\v 8 इजी री खातर तुसे तिना जेड़े नि बणो, कऊँकि तुसा रा पिता पईले ई जाणोआ कि तुसा री क्या-क्या ज़रूरता ए।
\q1
\v 9 “तो तुसे ईंयां प्रार्थना करेया करो;
\q2 “ओ म्हारे पिता! तुसे जो स्वर्गो रे ए, तुसा रा नाओ पवित्र मानेया जाओ"।
\q1
\v 10 “तुसा रा राज्य आओ,
\q2 जेड़ी तुसा री इच्छा स्वर्गो रे पूरी ओई, तेड़ी ई, तरतिया पाँदे बी ओ"।
\q1
\v 11 "आसा रे सारे दिनो री रोटी आज आसा खे देयो
\q1
\v 12 और जिंया आसे आपणे अपराधिया खे माफ कित्तेया,
\q2 तिंया ई म्हारे अपराध बी माफ करो"।
\q1
\v 13 आसा खे परीक्षा रे नि ल्याओ, पर बुराईया ते बचाओ,
\q1 कऊँकि राज्य, पराक्रम और महिमा तुसा री ए"। तथाअस्तु। (एड़ा ई ओ)
\p
\v 14 “तेबे ई तो अगर तुसे लोका रे अपराध माफ करोगे, तो तुसा रे स्वर्गिय पिते बी तुसा खे माफ करना।
\v 15 अगर जे तुसे लोका रे अपराध माफ नि करोगे, तो तुसा रे पिते बी तुसा रे अपराध माफ नि करने।
\s बअरत
\p
\v 16 “जेबे तुसे बअरत करोए, तो कपटिया जेड़ी तुसा रे मूंओ पाँदे उदासी नि रओ, कऊँकि सेयो आपणा मूं ऐतेरी तंईं बणाई राखोए, ताकि लोक तिना खे ब्रततारी जाणो; आऊँ तुसा खे सच बोलूँआ कि सेयो आपणा फल पाई चुके।
\v 17 पर जेबे तूं बअरत करे, तो आपणे सिरो रे तेल मळ और मूं तोओ।
\v 18 ताकि लोक नि, पर तेरा पिता, जो गुप्तो रे ए, से ताखे बअरततारी जाणो, एड़िया दशा रे तेरा पिता, जो गुप्तो रे ए, से देखोआ और तेस ताखे फल देणा।
\s स्वर्गो रा धन
\r लूका 12:33,34
\p
\v 19 आपणी तंईं तरतिया पाँदे धन कट्ठा नि करो, जेती कीड़ा और केअट लगी जाओई और जेती चोरा खे पता लगी जाओआ और चोरी करो ए।
\v 20 पर आपू खे स्वर्गो रे धन कट्ठा करो, जेती ना कीड़ा लगो, ना खराब ओ, ना तेती चोरो खे पता लगोआ और ना ई चोरी करदे।
\v 21 "कऊँकि जेती तेरा धन ए, तेती तेरा मन ए"।
\s शरीरो री जोति
\r लूका 11:34-36
\p
\v 22 “शरीरो रा दीऊआ तो आख ए, तेबे अगर जे तेरी आख साफ ए, तो तेरे सारे शरीरो रे बी प्रयासा ऊणा"।
\v 23 "पर अगर जे तेरी आख बुरी ए, तो तेरे सारे शरीरो रे बी न्हेरा ई ऊणा, इजी बजअ ते से प्रयासा, जो तांदे ए, अगर न्हेरा ओ, तो से न्हेरा कितणा बड़ा ऊणा"।
\s परमेशर और धन
\r लूका 16:13; 12:22-31
\p
\v 24 “कोई बी आदमी दो मालका री सेवा नि करी सकदा, कऊँकि तेस एक आदमियो साथे प्यार और दूजे साथे बैर राखणा या से एकी साथे तो मीले रा पर दूजा तेस तुच्छ समजणा। तुसे पैसा और परमेशर दूँईं री सेवा नि करी सकदे।
\v 25 इजी रिया तंई आऊँ तुसा खे बोलूँआ कि आपणे प्राणो रे बारे रे ये चिन्ता नि करो कि आसे क्या खाऊँगे और क्या पिऊँगे? ना आपणे शरीरो रे बारे रे कि क्या पईनुँगे? क्या प्राण रोटिया ते और शरीर टालेया ते बढी की निए?
\v 26 सर्गो रे पंछिया खे देखो, सेयो ना तो बांदे, ना बाडदे और ना ई पण्डारो रे कट्ठा करदे, तेबे बी आसा रा स्वर्गिय पिता तिना खे खुळाओआ। क्या तुसे तिना ते जादा किमती निए?
\v 27 तुसा बीचो ते कुण ए, जो चिन्ता करी की आपणी जिन्दगिया री एक कड़ी बी बड़ाई सकोआ?
\p
\v 28 “तुसे टाले-जोड़ेया री चिन्ता कऊँ करो ए? जंगळी सोसनो पाँदे त्यान करो कि सेयो किंया बड़ोए? सेयो ना तो मईणत करदे ना कातदे।
\v 29 तेबे बी आऊँ तुसा खे बोलूँआ कि सुलेमान आपणे सारे मजे-रजे रे बी ओरी जेड़े टाले नि पईनो था।
\v 30 तेबे ई तो जेबे परमेशर मैदानो रे काओ खे, जो आज ए और काल आगी बीचे फूकी देणा, एड़े टाले पनयाओआ, तो ओ कम विश्वास करने वाळेयो! तुसा खे तेस इना ते बढ़ी की कऊँ नि पनयाणे?
\p
\v 31 “तेबे ई तो तुसे चिन्ता करी की ये नि बोलणा कि आसे क्या खाऊँगे, क्या पीऊँगे और क्या पइनुंगे?
\v 32 कऊँकि दूजी जातिया इना चीज़ा री टोळा रे रओईया। पर तुसा रा स्वर्गिय पिता जाणोआ कि तुसा खे ये सबकुछ चाईयो।
\v 33 इजी री खातर, अगर जे पइले तुसे परमेशरो रे राज्य और तर्मो री टोळ करोगे, तो यो सारी चीज़ा तुसा खे मिली जाणिया।
\v 34 कालकी चिन्ता नि करो, कऊँकि काल का जो दिन ऊणा, तेस आपणी चिन्ता आपु करी लणी, आजो खे तो आज का दु:ख ई बऊत ए।
\c 7
\s दूजेया पाँदे दोष नि लगाणा
\r लूका 6:37,38,41,42
\p
\v 1 "दोष मत लगाओ, ताकि तुसा पान्दे बी दोष नि लगाया जाओ"।
\v 2 "कऊँकि जिंयाँ तुसे दोष लगाओ ए, तिंयाँ ई तुसा पाँदे बी दोष लगाया जाणा और जेते नापो साथे तुसे नापो ए, तिजी साथे तुसा रा बी नाप ऊणा"।
\p
\v 3 "तूं कऊँ आपणे पाईयो री आखी रा तिनखा देखेया और आपणी आखी रा छेऊखड़ा बी ताखे नि दिशदा?
\v 4 जेबे तेरी आखी रे छेऊखड़ा ए, तो तूं कऊँ आपणे पाईयो खे बोलेया कि आओ आऊँ तेरी आखी ते तिनखा निकयाळी देऊँ?
\v 5 ओ कपटी! पईले आपणी आखी ते छेऊखड़ा निकयाळ, तेबे ई तो तूं आपणे पाईयो री आखी रा तिनखा ठीक-टंगो रे निकयाळी सकेया।
\p
\v 6 "पवित्र चीज़ कुत्तेया खे नि देओ और आपणे मोती सूंअरो रे आगे नि सेटो, एड़ा नि ओ कि सेयो तिना खे आपणे पैरा निठे केसी देयो और ताखे खाणे पड़ो"।
\s मांगोगे तो मिलणा
\r लूका 11:9-13
\p
\v 7 "मांगो तो तुसा खे देणा, टोळोगे तो तुसा खे मिलणा, खटखटाओ गे तो तुसा खे खोलेया जाणा"।
\v 8 "कऊँकि जो कोई मांगोआ से पाओआ, जो टोळोआ तेसखे मिलोआ और जो खटखटाओआ तेसखे खोलेया जाओआ"।
\v 9 "तुसा बीचो ते कुण एड़ा आदमी ए कि तेसरा बच्चा तेसते रोटी मांगोगा और से तेसखे पात्थर देओगा,
\v 10 "या मछली मांगो और तेसखे साप देओ”?
\v 11 "अगर तुसे बुरे उई की आपणे बच्चेया खे अच्छी चीज़ा देणा जाणो ए, तो तुसा रे स्वर्गिय पिते आपणे मांगणे वाळेया खे अच्छी चीज़ा कऊँ नि देणियां"?
\v 12 इजी बजअ ते जो कुछ तुसे चाओए कि आदमी तुसा साथे करो, तुसे बी तिना साथे तेड़ा ई करो, कऊँकि व्यवस्था और भविष्यबक्तेया री ये ई शिक्षा ए।
\s संगड़ी और चौड़ी बाट
\r लूका 13:24
\p
\v 13 "संगड़े फाटको रिये पीतरे जाओ, कऊँकि चौड़ा ए से फाटक और साआन से बाट ए, जिदे सत्यानाश ऊई जाओआ और कई एड़े ए, जो तेसा ई बाटा रिये पीतरे जाओए"।
\v 14 कऊँकि संगड़ा ए से फाटक और कठण ए से बाट, जो जिन्दगिया खे पऊँछाओई और सेयो थोड़े ई ए, जिना खे से मिलोई।
\s जेड़ा डाळ तेड़ा फल
\r लूका 6:43,44,46; 13:25-27
\p
\v 15 "चूठे भविष्यबक्तेया ते सावधान रओ, जो पेडा रे पेषो रे तुसा गे आओ ए, पर पितरो ते सेयो फाड़ने वाळे ब्राग ओए।
\v 16 जो तिना रे फल ऊणे, तिने की तुसा सेयो पछयाणी लणे, क्या जाड़ो रे अंगूर और कांडेया ते दाऊगळे तोड़े जाओए”?
\v 17 तिंया ई हर एक अच्छा डाळ अच्छा फल ल्याओआ और नपाग डाळ बुरा फल।
\v 18 अच्छा डाळ बुरा फल नि ल्याई सकदा और ना नपाग डाळ अच्छा फल ल्याई सकदा।
\v 19 "जो-जो डाळ अच्छा फल नि ल्याऊँदे, सेयो बाडे जाओए और आगी बीचे सेटे जाओए"।
\v 20 ईंयां तिना रे फलो ते तुसा सेयो पछयाणी लणे।
\p
\v 21 "जो माखे 'ओ प्रभु! ओ प्रभु'! बोलोआ, तिना बीचो ते हर एक स्वर्गो रे राज्य रे नि जाणा; पर से ई, जो- जो मेरे स्वर्गिय पिते री इच्छा पाँदे चलोआ।
\v 22 तेस दिने बऊत आदमिया माखे बोलणा ओ 'प्रभु! ओ प्रभु'! क्या आसे तेरे नाओ ते भविष्यवाणी नि कित्ती, और तेरे नाओ ते दुष्टात्मा नि निकयाळिया, और तेरे नाओ ते बऊत अचम्बे काम नि कित्ते”?
\v 23 तेबे मा तिना खे खुली की बोली देणा, "आऊँ तो तुसा खे कदी नि जाणदा'। 'ओ बुरे काम करने वाळेयो! मांगा गे ते चली जाओ'।
\s कअर बनाणे वाळे दो आदमी: अकलमंद और मूर्ख
\r लूका 6:47-49
\p
\v 24 "इजी री खातर जो कोई मेरी इना गल्ला सुणोआ और मानोआ, से तेस अकलमंद आदमिए जेड़ा ऊणा, जिने आपणा कअर चट्टानी पाँदे बणाया।
\v 25 तेबे बरखा उईया, बाढ़ा आईया और तूफान चले, और तेस कअरो रे टकराए, पर से कअर नि टळेया, कऊँकि तिजी री निऊँ चट्टानी पान्दे थी बणायी री।
\v 26 पर जो कोई मेरी इना गल्ला तो सुणोआ, पर मानदा नि, से तेस मूर्ख आदमियो जेड़ा ऊणा, जिने आपणा कअर बालूओ पाँदे बणाया।
\v 27 जेबे बरखा ऊईया, बाढ़ा आईया, तूफान चले और तेस कअरो साथे टकराए और से कअर टळीगा और सत्यानाश ऊईगा"।
\v 28 जेबे प्रभु यीशु इना गल्ला करी चुके, तो एड़ा ऊआ कि जो तेती पीड़ थी, से हैरान उईगी।
\v 29 कऊँकि सेयो तिना शास्त्रियो जेड़े नि ,पर एक अधिकारियो जेड़ा उपदेश देयो थे।
\c 8
\s कोढ़ी रे रोगिए खे ठीक करना
\r मरकुस 1:40-45, लूका 5:12-16
\p
\v 1 जेबे सेयो तेस पाह्ड़ो ते उतरे, तो एक बऊत बड़ी पीड़ तिना पीछे आईगी।
\v 2 तेबे देखो, एक कोढ़ी तिना गे आया और तिना गे माथा तेकेया और बोलेया, "ओ प्रभु! अगर तुसे चाओ, तो माखे ठीक करी सकोए"।
\v 3 प्रभु यीशुए आपणा आथ आगे कित्तेया और से छूंया और तेसखे बोलेया, 'आऊँ चाऊँआ कि तूं ठीक ऊई जाए और से तेबु ई आपणे कोढ़ो ते ठीक ऊईगा'।
\v 4 प्रभु यीशुए तेसखे बोलेया, "देख, केसी गे नि बताणा, पर जा और आपु खे याजको गे बता और जो चढ़ावा मूसे ठराई राखेया, तेस चढ़ा, ताकि तिना खे गवाई ओ।"
\s एकी सूबेदारो रा विश्वास
\r लूका 7:1-10
\p
\v 5 जेबे सेयो कफरनहूम आए, तो एक सूबेदारे तिना गे आई की तिना ते बिनती कित्ती,
\v 6 "ओ प्रभु! मेरा नौकर कअरे अदरंगो ते दु:खी पड़ी रा"।
\v 7 प्रभु यीशुए तेसखे बोलेया, "आऊँ आई की तेसखे ठीक करूँगा"।
\v 8 सूबेदारे जवाब दित्तेया, "ओ प्रभु! मेरी इतणी औकात निये कि तुसे मेरे कअरे आओ, पर अगर तुसे मूंओ ते ई बोली देओगे, तो से ठीक ऊई जाणा'।
\v 9 कऊँकि आऊँ बी पराधीन आदमी ए और सिपाई मेरे आथो रे ए और जेबे एकी खे बोलूँआ कि जा, तो से जाओआ और दूजे खे बोलूँ कि आओ, तो से आओआ और आपणे नौकरा खे बोलूँ कि ये कर तो से करोआ।"
\p
\v 10 ये सुणी की प्रभु यीशुओ खे हैरानी ऊई और जो तिना पीछे लगी रे थे आऊणे, तिने तिना खे बोलेया, "आऊँ तुसा खे सच्च लगी रा बोलणे कि मैं इस्राएलो रे बी एड़ा विश्वास नि देखेया।
\v 11 आऊँ तुसा खे बोलूँआ कि बऊत जणे पूर्वो और पच्छमो ते आई की अब्राहम, इसहाक और याकुबो साथे स्वर्गो रे राज्य रे बैठणे।
\v 12 पर राज्य री ल्वाद बारे न्हेरे रे पाई देणी, तेती रोणा और दाँदा रा किरड़ना ई ऊणा"।
\v 13 तेबे प्रभु यीशुए सुबेदारो खे बोलेया, "जा, जेड़ा तेरा विश्वास ए, तेड़ा ई ताखे ओ”, और तेबु ई तेसरा नौकर ठीक ऊईगा।
\s कई बमारा खे ठीक करना
\r मरकुस 1:29-34, लूका 4:38-41
\p
\v 14 जेबे प्रभु यीशु पतरसो रे कअरे आए, तो तिने पतरसो री सासु बुखारो साथे पड़ी री देखी।
\v 15 तिने तेसा रा आथ छूँया और तेसा रा बुखार ठीक ऊई गा। तेबे से उठी की तिना री सेवा करने लगी।
\v 16 जेबे सांज ऊई, तेबे सेयो बऊत लोका खे प्रभु यीशुओ गे ल्याए, जिना रे दुष्टात्मा थिया और तिने दुष्टात्मा आपणे वचनो साथे निकयाळिया और सब बमार ठीक कित्ते।
\v 17 ताकि जो वचन यशायाह भविष्यबक्ते बोलेया था से पूरा ओ कि, "तिने आपु ई म्हारिया कमजोरिया लयी लिया और म्हारिया बमारिया चकी तिया"।
\s यीशुए रे चेले बणने रा मोल
\r लूका 9:57-62
\p
\v 18 प्रभु यीशुए जेबे आपणे चँऊ कनारे लोका री एक बडी पीड़ देखी, तो तिना खे समुद्रो ते पार जाणे री आज्ञा दित्ती।
\v 19 तेबे एक शास्त्रिए तिना गे नेड़े आई की बोलेया, "ओ गुरू! जेती केथी तूं जाएगा, मा बी तां साथे आऊँणा"।
\v 20 प्रभु यीशुए तेस खे बोलेया, "लोमड़िया रे भट और सर्गो रे पंछिया रे बसेरे ओ ए, पर आदमिये रे पाऊओ खे सिर टकणे खे बी जगा निये"।
\v 21 एक ओर चेले तिना खे बोलेया, "ओ प्रभु! पईले माखे जाणे रे कि आऊँ आपणे पिते खे दबाई आऊँआ"।
\v 22 प्रभु यीशुए तेसखे बोलेया, "तूं मा पीछे आईजा और मूड़देया खे आपणे मूड़दे दबाणे दे"।
\s तूफानो खे शान्त करना
\r मरकुस 4:35-41,लूका 8:22-25
\p
\v 23 जेबे सेयो किस्तिया पाँदे चढ़े, तो तिना रे चेले तिना पीछे आईगे।
\v 24 तेबे देखो, समुद्रो रे इतणा बड़ा तूफान आया कि किस्ती पाणियो साथे टखी गी और प्रभु यीशु सये रे थे।
\v 25 तेबे चेलेया नेड़े आई की सेयो जगाए और तिना खे बोलेया, "ओ प्रभु! आसा खे बचा, आसे नाश ऊणे लगी रे"।
\v 26 तिने आपणे चेलेया खे बोलेया, "ओ कम विश्वास करने वाळेयो! कऊँ डरोए”? तेबे सेयो उठे और तूफान और पाणियो खे बकणे लगे और तेबे सब शान्त ऊई गा।
\v 27 तेबे लोक हैरान ऊई की बोलणे लगे, "ये केड़ा आदमिए कि तूफान और पाणी बी एसरी आज्ञा मानोए"।
\s दुष्टात्मा रे पकड़े रे आदमिया खे ठीक करना
\r मरकुस 5:1-20, लूका 8:26-39
\p
\v 28 जेबे सेयो पार गदरेनिया रे देशो रे पऊँछे, तेबे दो आदमी जिना रे दुष्टात्मा थिया कब्रा ते निकळदे ऊए तिना खे मिले। सेयो इतणे प्रचण्ड थे कि कोई बी तेसा बाटा रिये जाई नि सको था।
\v 29 तेबे तिने चींगी की बोलेया, "ओ परमेशरो रे पुत्र! आसा रा तां साथे क्या काम? क्या तूं बख़तो ते पइले ई आसा खे एती दु:ख देणे आई रा”?
\v 30 तिना ते थोड़ी जी दूर सूंअरो री पळटण चरने लगी री थी।
\v 31 दुष्टात्मे तिना ते ये बोली की बिनती कित्ती, "अगर जे तूं आसा खे निकयाळने ई लगी रा तो सूंअरा री पळटणा रे पेजी दे"।
\v 32 तिने तिना खे बोलेया, "जाओ”! सेयो निकळी की सूंअरा रे बैठी गिया और सारी पळटण काड़ी ते छवाळ लयी की डूबी गी और मरी गी।
\v 33 तिना खे चराणे वाळे नठे और नगरो रे गए और जिना रे दुष्टात्मा थिया तिना रा सारा आल सुणाया।
\v 34 तेबे सारे नगरो रे लोक प्रभु यीशुओ खे मिलणे आए, और तिना खे देखी की प्रार्थना कित्ती कि म्हारे बन्ने ते निकळी जाओ।
\c 9
\s अदरंगो रे रोगिए खे ठीक करना
\r मरकुस 2:1-12,लूका 5:17-26
\p
\v 1 तेबे प्रभु यीशु किस्तिया रे चढ़ी की पार गए, और आपणे नगरो खे आए।
\v 2 तेबे तिने देखेया, कई लोक एक अदरंगो रे रोगिए खे मांजे पाँदे चकी की तिना गे ल्याए, प्रभु यीशुए तेसरा विश्वास देखेया और तेस अदरंगो रे रोगिये खे बोलेया, "ओ पाऊ! याओ राख; तेरे पाप माफ ऊई गे"।
\v 3 तेबे कई शास्त्रिए सोचेया कि ये तो परमेशरो री निन्दा लगी रा करने।
\v 4 प्रभु यीशुओ खे तिना रे मनो री गल्ल पता लगी गी और तिने तिना खे बोलेया, "तुसे सब आपणे मनो रे बुरा कऊँ लगी रे सोचणे?
\v 5 सान क्या ए, ये बोलणा कि तेरे पाप माफ ऊई गे या ये बोलणा कि उठ और कूम-फिर।
\v 6 पर इजी री खातर कि तुसे जाणी लओ कि मनुष्य रे पुत्रो खे तरतिया पाँदे पाप माफ करने रा अ‍क्क ए"। तिने अदरंगो रे रोगिये खे बोलेया, "उठ, आपणा मांजा चक और कअरो खे जा"।
\v 7 से उठी की आपणे कअरो खे चली गा।
\v 8 लोक ये देखी की डरी गे और परमेशरो री महिमा लगे करने, जिने आदमिया खे एड़ा अक्क देयी राखेया।
\s मत्तीए रा बुलाया जाणा
\r मरकुस 2:13-17, लूका 5:27-32
\p
\v 9 तेथा ते आगे चली की प्रभु यीशुए मत्ती नाओ रा एक आदमी करो री चौकिया पाँदे बैठेया रा देखेया और तिने तेस के बोलेया, "मा पीछे आओ"। से उठेया और तिना पीछे चली पड़ेया।
\p
\v 10 जेबे से कअरे रोटी खाणे बैठेया, तेबे बऊत जणे कर लणे वाळे और पापी आई की प्रभु यीशु और तिना रे चेलेया साथे रोटी खाणे बैठे।
\v 11 ये देखी कि फरिसिये तिना रे चेलेया खे बोलेया, “ तुसा रा गुरू इना कर लणे वाळे और पापिया साथे रोटी खाणे कऊँ बैठी रा"।
\v 12 प्रभु यीशुए ये सुणी की तिना खे बोलेया, "बैद बमारा खे चाईयो, पलेया-चंगेया खे नि।
\v 13 तो तुसे जाओ और इजी रा अर्थ जाणी लओ कि आऊँ बलिदान नि, पर दया चाऊँआ; कऊँकि आऊँ तर्मिया खे नि, पर पापिया खे बुलाणे आई रा"।
\s बअरतो रा सवाल
\r मरकुस 2:18-22, लूका 5:33-39
\p
\v 14 तेबे यहून्ने रे चेले तिना गे आई की बोलेया, "क्या बजअ ए कि आसे और फरिसी इतणे बअरत करूँए और तेरे चेले बअरत नि करदे”?
\v 15 प्रभु यीशुए तिना खे बोलेया, "क्या बराती, जदुओ तक तिना साथे लाड़ा ए, तदुओ तक शोग मनाई सको ए? पर सेयो दिन आऊणे, जेबे लाड़ा तिना ते लग करेया जाणा, तेस बख़ते तिना बअरत करना।
\v 16 नये कपड़े री टाली, पुराणे टालेया रे कोई नि लगांदा, कऊँकि टाली पुराणे टालेया खे ओर बी कट्ठा करी देओ ई और से ओर बी फटी जाओ आ।
\v 17 नया अँगूरो रा रस पुराणे खल्लड़ुआ रे कोई नि परदा, कऊँकि एड़ा करने ते खल्लड़ु फटी जाओए और अँगूरा रा रस बारे निकळी जाओआ और खल्लड़ु नाश ऊई जाओ, पर अगर नया अँगूरा रा रस नयी खल्लड़ुआ रे परो तो दोनो बचे रे रओ ए"।
\s मरी री मुन्नी और बमार जवाणस
\r मरकुस 5:21-43, लूका 8:40-56
\p
\v 18 जेबे सेयो इना गल्ला तिना खे बोलणे ई लगी रे थे, तेबे एक सरदार तिना गे आया और तिना गे माथा तेकेया और बोलेया, "मेरी बेटी यबु-यबु मरी गी, पर अगर तुसे चलो और आपणा आथ राखो तो से जिऊँदी ऊई जाणी"।
\v 19 प्रभु यीशु ऊठे और आपणे चेलेया लयी की तेस पीछे चली गे।
\v 20 तेबे एक जवाणस आई, तेसा खे बारा साला ते खून बइणे री बमारी थी, से पीछे ते आई और तेसे प्रभु यीशुओ रे टालेया रा कनारा छूँया।
\v 21 कऊँकि से आपणे मनो रे ई बोलदी रओ थी कि आऊँ अगर इना रा कपड़ा ई छूँइ लऊँगी तो ठीक ऊई जाणी।
\v 22 प्रभु यीशुए तेसा खे मूड़ी की बोलेया, "बेटिये! याओ राख, तेरे विश्वासे तूँ ठीक करी राखी”। तेबे से जवाणस तेबु ई ठीक ऊई गी।
\v 23 जेबे प्रभु यीशु तेस सरदारो रे कअरे पऊँछे, तेबे तिने बांसली बजाणे वाळे और पीड़ आल्ला-गोल्ला करदे ऊए देखी।
\v 24 तेबे बोलेया, "आटी जाओ, मुन्नी मरी नि रयी, पर सऊणे लगी री”, ये सुणी की सेयो तिना रा मजाक लगे ऊड़ाणे।
\v 25 पर जेबे पीड़ तेथा निकयाळी ती, तेबे तिने पीतरे जाई की तेसा मुन्निया रा आथ पकड़ेया और से ठीक ऊई गी।
\v 26 तेबे ये गल्ल पूरे देशो रे फैली गी।
\s दो अंदेया खे नजरा रा दान
\p
\v 27 जेबे प्रभु यीशु तेथा ते आगे गए, तेबे दो काणे तिना पीछे ये बोली की आका लगे पाणे, "ओ दाऊदो री ल्वाद! आसा पाँदे दया कर"।
\v 28 जेबे सेयो कअरे पऊँछे, तेबे सेयो दो काणे तिना गे आए, तेबे प्रभु यीशुए तिना खे बोलेया, "क्या तुसा खे विश्वास ए कि आऊँ ये करी सकूँआ”? तिने बोलेया, "आ प्रभु"।
\v 29 तेबे तिने तिना री आखी छूँई की तिना खे बोलेया, "तुसा रे विश्वासो रे मुताबिक तुसा साथे ओ"।
\v 30 तेबे तिना री आखी खुली गिया। प्रभु यीशुए तिना खे सावधान करदे ऊए बोलेया, "सावधान! कोई बी एसा गल्ला खे नि जाणो"।
\v 31 पर तिने बारे निकळी की तिना रा यश सारे देशो रे फैलाई ता।
\s एकी गूंगे खे ठीक करना
\p
\v 32 जेबे प्रभु यीशु बारे लगी रे थे जाणे, तेबे लोक एक गूंगे खे जेसरे दुष्टात्मा थी, तिना गे ल्याए।
\v 33 जेबे दुष्टात्मा निकयाळी ती, तेबे गूंगा बोलणे लगेया और लोके हैरान ऊई की बोलेया, “ इस्राएलो रे एड़ा कदी नि देखेया"।
\v 34 पर फरीसिये बोलेया, "ये तो दुष्टात्मा रे सरदारो री मतादा ते दुष्टात्मा खे निकयाळोआ"।
\s मजूरदार कम ए
\p
\v 35 प्रभु यीशु सारे नगर और सारे गांवो रे कूमदे रए और तिना रे आराधनालय रे उपदेश देंदे रए और राज्य रा सुसमाचार प्रचार करदे रए और हर बमारी और कमज़ोरी दूर करदे रए।
\v 36 जेबे तिने पीड़ देखी तो तिना खे लोका पाँदे तरस आया, कऊँकि सेयो तिना पेडा जेड़े, जिना रा कोई रखवाळा नि ऊँदा, बैचेन और पटके ऊए रे थे।
\v 37 तेबे प्रभु यीशुए आपणे चेलेया खे बोलेया, "पाक्के रे डोरू तो बऊत ए, पर मजूरदार कम ए।
\v 38 इजी री खातर डोरूआ रे मालको ते बिनती करो कि सेयो आपणे डोरूआ बडाणे खे मजूरदार पेजो"।
\c 10
\s यीशुए रे बारा चेले
\r मरकुस 3:13-19; लूका 6:12-16
\p
\v 1 तेबे प्रभु यीशुए आपणे बारा चेले बुलाए और तिना खे अशुध्द आत्मा पाँदे अक्क दित्तेया कि हर बमारिया खे निकयाळो और हर कमजोरिया खे दूर करो।
\v 2 इना बारा प्रेरितो रे नाओ यो ए- पईला शमोन, जेसखे पतरस बी बोलोए, और तेसरा पाई अन्द्रियास, जब्दियो रा पाऊ याकूब और तेसरा पाई यूहन्ना।
\v 3 फिलिप्पूस, बर-तुल्मै थोमा, कर लणे वाळा मत्ती, हलफैयो रा पाऊ याकूब और तद्दै।
\v 4 शमोन कनानी, यहूदा इस्करियोती, जिने सेयो पकड़वाए बी थे।
\s बारा प्रेरिता रा सेवा रा काम
\r मरकुस 6:7-13;लूका 9:1-6; 10:4-12
\p
\v 5 यो बारा जणे प्रभु यीशुए ये आज्ञा देयी की पेजे कि ओरी जातिया बीचे नि जाणा और ना ई सामरिया रे केसी बी देशो रे जाणा।
\v 6 पर इस्राएलो रे कराने री राची रिया पेडा गे ई जाणा
\v 7 और चलदे-चलदे ये प्रचार करो, "स्वर्गो रा राज्य नेड़े आई गा रा"।
\v 8 बमारा खे ठीक करो, मरेया रे खे जिऊँदा करो, कोढ़िया खे शुध्द करो, दुष्टात्मा खे निकयाळो, तुसे मुफ्त पाई राखेया और मुफ्त ई देओ।
\v 9 आपणी गाठड़िया रे ना सुईना, ना रूपा और ना तांबा राखणा।
\v 10 बाटा खे ना चोळा, ना दो कूरते, ना जोड़े और ना ई सोठा लओ, कऊँकि मजूरदारो खे तेसरी रोटी तो मिलणी ई चाईयो।
\p
\v 11 "तुसे जेते बी गांवो या नगरो रे जाओ तो पता लगाओ कि कूण खरा ए? और जदुओ तक तेथा ते नि निकळो, तेस गे ई रओ।
\v 12 जेबे तुसे तेसरे कअरे जाओ तो तेसखे आशीष देणी।
\v 13 अगर तेस कअरो रे आदमी खरे ओ गे तो तुसा रा कल्याण तिना गे पऊँछणा, पर सेयो खरे नि ओ गे तो तुसा रा कल्याण तुसा गे वापस आई जाणा।
\v 14 जो कोई तुसा खे नि मानो और तुसा री गल्ला नि सुणो, तो तेस कअरो या नगरो ते आऊँदे ऊए आपणे पैरा री तूड़ तेथी चाड़ी देयो।
\v 15 आऊँ तुसा खे सच्च लगी रा बोलणे, "जेबे न्याय रा दिन आऊणा, तेबे तेस नगरो री दशा, सदोम और अमोरे रे देशो री दशा ते बी जादा खराब ऊणी"।
\s आऊणे वाळा संकट
\r मरकुस 13:9-13; लूका 21:12-17
\p
\v 16 देखो, "आऊँ तुसा खे पेडा बणाई की ब्रागा बीचे लगी रा पेजणे, तो तुसे सापो जेड़े अकलमंद और कबूतरो जेड़े सरीफ़ रओ बणे रे"।
\v 17 पर लोका ते सावधान रओ, कऊँकि तिना तुसे बड़ी सभा रे आथो रे देणे और आपणी पंचायती रे तुसा खे कोड़े बाणे।
\v 18 तुसे मेरी तंईं हाकिम और राजेया रे सामणे तिना पाँदे और दूजी जातिया पाँदे गवा ऊणे खे पऊँछाए जाणे।
\v 19 "जेबे तिना तुसे पकड़वाई देणे, तेबे ये चिन्ता नि करनी कि आसा किंयां और क्या करना, कऊँकि जो बी तुसा बोलणा ओगा, से तुसा खे तेस बख़ते ई बताई देणा।
\v 20 कऊँकि बोलणे वाळे तुसे नि, पर तुसा रे पिते रा आत्मा तुसा रे बोलोआ"।
\p
\v 21 "पाईया आपणे पाई और पितेया आपणे पाऊ कुळाने खे पकड़वाणे और बच्चे आपणे माया-बाओ रे खलाफ ऊठणे और तिना सेयो कुळाई देणे"।
\v 22 "मेरे नाओ री बजअ ते सबी लोका तुसा ते बैर राखणा, पर जो आखरी तक सब्र राखोगा, तेसरा ई ऊध्दार ऊणा"।
\v 23 जेबे सेयो तुसा खे एकी जगा रे सताओगे, तो तुसे दूजी जगा खे नठी जाणा। आऊँ तुसा खे सच्च लगी रा बोलणे कि "तुसे इस्राएलो रे सारे देशो रे कूमी नि चुकणे कि तदुओ खे मनुष्य रा पुत्र आई जाणा"।
\p
\v 24 "चेला आपणे गुरूओ ते बड़ा नि ऊँदा; ना नौकर आपणे मालको ते।
\v 25 चेले रा गुरूओ रे और नौकरो रा मालको रे बराबर ऊणा ई बड़ा ए; जेबे तिने कअरो रे मालको खे शैतान बोलेया, तो तेसरे कअरो वाळेया खे क्या कुछ नि बोलणा।
\s केस ते डरना चाईयो?
\r लूका 12:2-7
\p
\v 26 "इजी री खातर आदमिया ते नि डरो, कऊँकि कुछ बी टकेया रा निए, जो खोलेया नि जाणा और ना कुछ छिपे रा ए, जो जाणी नि सकदे।
\v 27 जो आऊँ तुसा खे न्हेरे रे बोलूँआ, तेस तुसे प्रयासे रे बोलो और जो कानो-कान सुणोए, तेस छतो पान्दो ते प्रचार करो।
\v 28 जो शरीरो खे काओए, पर आत्मा खे काई नि सकदे, तिना ते नि डरो, पर तेसते ई डरो, जो आत्मा और शरीर दूँई खे नरको रे नाश करी सकोआ।
\v 29 क्या पैसे साथे दो गोरैया नि बिकदिया? तेबे बी तुसा रे पिते री इच्छा ते बिना तिना बीचो ते एक बी पुँईंया रे नि पड़ी सकदी।
\v 30 तुसा रे सिरो रे बाळ बी सारे गिणे रे ए।
\v 31 इजी री खातर डरो नि; तुसे मुखती गोरैया ते बढ़ी की ए।
\s यीशुए खे मानणा या ना मानणा
\r लूका 12:8,9
\p
\v 32 "जो कोई आदमिया सामणे माखे मानी लओगा, से मा बी आपणे स्वर्गिय पिते सामणे मानी लणा।
\v 33 पर जो कोई आदमिया सामणे माखे नि मानो गा, तो मा बी से स्वर्गिय पिते सामणे नि मानणा।
\s यीशुए रे आऊणे रा नतीजा
\r लुका 12:51-53; 14:26,27
\p
\v 34 ''ये नि समजो कि आऊँ तरतिया पाँदे मेल-जोल करने आई रा, आऊँ मेल-जोल करने नि, पर तलवार चलाणे आई रा।
\v 35 आऊँ तो आई इजी खे रया कि आदमियो खे तेसरे पिते ते और बेटिया खे तेसा री माया ते और बऊआ खे तेसा री सासुआ ते लग करूँ।
\v 36 आदमिए रे बैरी तेसरे कअरो रे ई लोक ऊणे।
\v 37 जो माया-बावा खे मांते जादा प्यार करोआ, से मेरे लायक निए और जो माठे-बेटिया खे मांते जादा प्यार करोआ, से बी मेरे लायक निए।
\v 38 जो आपणा क्रूस लयी की मा पीछे नि चलोगा, से बी मेरे लायक निए।
\v 39 जो आपणे प्राण बचाओआ, तेस से खोणा और जो मेरी बजअ ते आपणे प्राण खोओआ, तेस से पाणा।
\s प्रतिफल
\r मरकुस 9:41
\p
\v 40 "जो तुसा खे ग्रहण करोआ, से माखे ग्रहण करोआ और जो माखे ग्रहण करोआ, से मेरे पेजणे वाळे खे ग्रहण करो आ।
\v 41 जो भविष्यबक्ते खे भविष्यबक्ता जाणी की ग्रहण करोआ, तेस भविष्यबक्ते रा बदला पाणा और जो तर्मियो खे तर्मी जाणी की ग्रहण करो, तेस तर्मियो रा बदला पाणा।
\v 42 जो कोई इना छोटेया बीचो ते एकी खे बी मेरा चेला जाणी की बस एक ठण्डे पाणियो रा कटोरा पळयाओगा, आऊँ तुसा खे सच्च लगी रा बोलणे, तेस किंयां बी आपणा प्रतिफल नि खोणा"।
\c 11
\s यीशु और यूहन्ना बपतिस्मा देणे वाला
\r लूका 7:18-35
\p
\v 1 जेबे प्रभु यीशु आपणे बारा चेलेया खे आज्ञा देयी चुके, तेबे सेयो तिना रे नगरो रे उपदेश और प्रचार करने तेथा ते चली गे।
\v 2 यूहन्ने जेला रे मसीहो रे कामो रा प्रचार सुणी की आपणे चेले तिना ते ये पूछणे पेजे,
\v 3 "क्या आऊणे वाळे तुसे ई ए, या आसे केसी दूजे री बाट देखूँ"।
\v 4 प्रभु यीशुए जवाब दित्तेया, "जो कुछ तुसे सुणो ए और देखो ए, से सब जाई की यूहन्ने खे बताओ
\v 5 कि अन्दे देखो ए, लंगड़े चलो ए, कोढ़ी शुध्द ऊई जाओ ए, टऊणे सुणो ए, मुड़दे जिऊँदे ऊई जाओए और कंगाळा खे सुसमाचार सुणाया जाओआ"।
\v 6 धन्य सेयो, जो मेरी बजअ ते ठोकर नि खान्दे।
\p
\v 7 जेबे सेयो तेथा ते चली गे, तेबे प्रभु यीशु यूहन्ने रे बारे रे लोका खे बताणे लगे कि तुसे जंगळो रे क्या देखणे गए थे? क्या अव्वा साथे इलदे ऊए डण्डे खे?
\v 8 तेबे तुसे क्या देखणे गए थे? क्या तेस आदमियो खे, जिने नरम टाले थे पईने रे? देखो, जो नरम टाले पईनोए, सेयो राजभवनो रे रओए।
\v 9 तेबे तुसे कऊँ गए थे? क्या केसी भविष्यबक्ते खे देखणे? आ, आऊँ तुसा खे बोलूँआ कि तुसे तो भविष्यबक्ते ते बी बड़े खे देखणे गए थे।
\v 10 ये सेयी ए, जेसरे बारे रे लिखी राखेया कि
\q1 देख, "आऊँ आपणे दूतो खे तांते आगे-आगे पेजूँआ,
\q2 जेस तांते आगे जाई की तेरी बाट त्यार करनी"।
\p
\v 11 आऊँ तुसा खे सच लगी रा बोलणे, "जो जवाणसा ते जम्मी रे, तिना बीचो ते युहन्ना बपतिस्मा देणे वाळे ते, कोई बी बड़ा नि ऊआ, पर जो स्वर्गो रे राज्य रे छोटे ते छोटा ए से तेस ते बड़ा ऊणा"।
\v 12 यूहन्ना बपतिस्मा देणे वाळे रे दिना ते लयी की यबुओ तक स्वर्गो रे राज्य रे जोर ऊँदा रया, पर ताकतबर तेस खे जबरदस्ती छुड़ाई लओ ए।
\v 13 यूहन्ने तक सारे भविष्यबक्ता और व्यवस्था भविष्यवाणी करदे रए।
\v 14 अगर चाओ, तो मानो कि एल्लियाह जो आऊणे वाळा था, से ये ई ए।
\v 15 जेसरे सुणने रे कान ए, से सुणी लओ।
\p
\v 16 आऊँ आज काल के लोका री उपमा किजी साथे करूँ? सेयो तिना बच्चेया जेड़े ए, जो बजारो रे बैठी की एकी-दूजे खे आका पाई की बोलोए
\v 17 कि आसे तुसा खे बांसळी बजाई, पर तुसे नि नाचे; आसे शोग कित्तेया, पर तुसे छाती नि बजाई।
\v 18 कऊँकि यूहन्ना ना खांदा आया और ना पींदा आया और सेयो बोलो ए कि तेसरे दुष्टात्मा ए।
\v 19 मनुष्य रा पुत्र खांदा-पींदा आया और सेयो बोलोए कि देखो, पेटू और पियक्कड़ आदमी, कर लणे वाळे और पापिया रा दोस्त ए, पर ज्ञान आपणे कामो की सच्चा ठराई राखेया।
\s अविश्वासो पाँदे हाय
\r लूका 10:13-15
\p
\v 20 तेबे से तिना नगरा खे ळवामे देणे लगेया, जिना रे तिने बऊत सामर्था रे काम कित्ते थे, कऊँकि तिने आपणा मन नि था फेरेया रा।
\v 21 हाय खुराजीन! हाय बैतसैदा! जो सामर्था रे काम तुसा रे कित्ते, अगर सेयो काम सूर और सैदा रे ऊँदे, तो सेयो टाट लपेटी की और स्वाई बीचे बैठी की कदका आपणा मन फिराई देदे।
\v 22 पर आऊँ तुसा खे बोलूँआ कि जेबे न्याय रा दिन ऊणा, तेबे तुसा री दशा ते, सूर और सैदा री दशा जादा सइणे जोगी ऊणी।
\v 23 ओ कफरनहूम! क्या तूं स्वर्गो तक ऊचा करेया जाणा? तूं तो पताळो ते बी थाले जाणा। जो सामर्था रे काम तांदे ऊए, अगर सेयो काम, सदोमो रे ऊँदे, तो से आजो तक बणेया रा रणा था।
\v 24 पर आऊँ तुसा खे बोलूँआ कि जेबे न्याय रा दिन आऊणा तेबे, तेरी दशा ते सदोम देशो री दशा जादा सइणे जोगी ऊणी।
\s बोजो ते दबे रे लोका के राम
\r लूका 10:21,22
\p
\v 25 तेस ई बख़ते प्रभु यीशुए बोलेया, "ओ पिता! स्वर्ग और तरतिया रे प्रभु! आऊँ तुसा रा धन्यवाद करूँआं कि तुसे यो गल्ला ज्ञानी और समजदारा ते लकोई की राखिया और बाळका खे बताईया।
\v 26 आ, ओ पिता! कऊँकि तुसा खे येई खरा लेगेया"।
\v 27 मेरे पिते मांगे सबकुछ संबाळी राखेया, और कोई पुत्रो खे नि जाणदा, बस पिता; और कोई पिते खे नि जाणदा, बस पुत्र; और से, जेस पाँदे पुत्र प्रगट करना चाओ।
\q1
\v 28 "ओ सब मईणत करने वाळेओ! और बोजे की दबे रे लोको,
\q2 मांगे आओ, मां तुसा खे राम देणा"।
\p
\v 29 मेरा जूँगड़ा आपु पाँदे चकी लओ और मांते सीखो कऊँकि आऊँ नम्र और मनो ते दीन ए, और तुसा आपणे मनो रे राम पाणा।
\v 30 कऊँकि मेरा जूँगड़ा सान और बोज अळ्का ए।
\c 12
\s सब़्तो रा प्रभु
\r मरकुस 2:23-28; लूका 6:1-5
\p
\v 1 तेस बख़ते प्रभु यीशु सब़्तो रे दिने डोरूआ रिये जाणे लगी रे थे। तेबे तिना रे चेलेया के पूख लगी, तेबे सेयो सील्ले तोड़ी-तोड़ी की खाणे लगे।
\v 2 फरीसिए तिना खे देखी की प्रभु यीशुए खे बोलेया, "देख, तेरे चेले से काम लगी रे करने, जो सब़्तो रे दिने करना ठीक निए"।
\v 3 प्रभु यीशुए तिना खे बोलेया, "क्या तुसे पढ़ी नि राखेया कि जेबे दाऊद और तेसरे चेलेया खे पूख लगी, तो तिने क्या कित्तेया?
\v 4 सेयो किंयां परमेशरो रे कअरे गये और तिने पेंटा रिया रोटिया खाईया, जबकि तिना, ना तो से और ना तेसरे‍ चेले खाई सको थे, पर पुरोईत ई खाई सको थे।
\v 5 क्या तुसे व्यवस्था रे नि पढ़ेया कि पुरोईत सब़्तो रे दिनो रे मन्दरो रे नियम तोड़ने रे बी निर्दोष ठईरो थे।
\v 6 पर आऊँ तुसा खे बोलूँए कि जो ऐती से ए, जो मन्दरो ते बी बड़ा ए"।
\v 7 अगर तुसे एतेरा अर्थ जाणदे कि, "आऊँ दया ते खुश ए, बलिदानो ते नि, तो तुसे निर्दोषो खे दोषी नि ठरांदे"।
\v 8 मनुष्य रा पुत्र तो सब़्तो रे दिनो रा बी प्रभु ए।
\s सूके रे आथो वाळे आदमिए खे ठीक करना
\r मरकुस 3:1-6; लूका 6: 6-11
\p
\v 9 तेथा ते चली की सेयो तिना रे आराधनालय रे आए।
\v 10 तेती एक आदमी था, जेसरा आथ सूकेया रा था। तिने प्रभु यीशुए पाँदे दोष लगाणे रिया तंईं तिना ते पूछेया, "क्या सब़्तो रे दिने चंगा करना ठीक ए”?
\v 11 प्रभु यीशुए तिना खे बोलेया, "तुसा बीचो ते एड़ा कूणे, जेसगे एक ई पेड ओ और से सब़्तो रे दिने गड्डे रे पड़ी जाओ और से तेसा खे नि निकयाळो?
\v 12 पला, आदमिए री किमत तो पेडा ते कितणी बड़ी की ए। इजी री खातर सब़्तो रे दिने पलाई करना ठीक ए"।
\v 13 तेबे तिने तेस आदमिए खे बोलेया, "आपणा आथ आगे कर, तिने आगे कित्तेया, तेबे तेसरा आथ दूजे आथो जेड़ा ठीक ऊईगा"।
\v 14 तेबे फरीसिए बारे जाई की प्रभु यीशुओ रे खलाफ योजना बणाई कि तिना खे किंया बर्बाद करिये।
\s परमेशरो रा चुणेया रा सेवक
\p
\v 15 ये जाणी की प्रभु यीशु तेथा ते चली गे और बऊत जणे तिना पीछे आईगे और प्रभु यीशुए सबी खे चंगाई दित्ती।
\v 16 तेबे तिने तिना खे बोलेया कि मेरे बारे रे केसी गे नि बताणा।
\v 17 ताकि जो वचन यशायाह भविष्यबक्ते बोलेया था, से पूरा ओ;
\p
\v 18 कि देखो, "ये मेरा सेवक ए, जो मैं चूणी राखेया। मेरा प्यारा, जेसते मेरा मन खुश ए, मा आपणा आत्मा तेसरे पाणा; और तेस अन्य जातिया खे न्याय रा समाचार देणा।
\v 19 तेस ना चगड़ा करना, ना धूम मचाणी और ना ई केसी बजारो रे तेसरी आवाज सुणनी।
\v 20 तेस केसी रे पांगटे नि तोड़ने और ना ई तूँआं देंणे वाळी बत्तिया बजयाणिया, जदुओ तक से न्याय खे प्रबल नि कराई देंदा।
\v 21 जो दुजिया जातिया ऊणिया तिना खे तेस पाँदे उम्मीद रणी"।
\s यीशु और बालजबूल(दुष्टात्मा रा सरदार)
\p
\v 22 तेबे लोक एक आदमिए खे तिना गे ल्याए, जो अन्दा और गूँगा था, तिने से ठीक कित्तेया और से देखणे और बोलणे लगेया।
\v 23 ये देखी की लोक हैरान ऊई की बोलणे लगे, "क्या ये दाऊदो री ल्वाद ए”?
\v 24 पर फरीसिये ये सुणी की बोलेया, "ये तो दुष्टात्मा रे सरदार बालजबूलो री मतादा ते बिना दुष्टात्मा खे नि निकयाळदा"।
\v 25 प्रभु यीशुए तिना रे मनो री गल्ल जाणी ली और तिना खे बोलेया, "जेस बी राज्य रे फूट ओ ई, से ऊजड़ी जाओ आ, और कोई बी नगर या कराना, जिदे फूट ओ ई, से कदी नि बसी सकदा।
\v 26 और अगर शैतान ई शैतानो खे लगेया निकयाळने, तो से तो आपणा ई बिरोदी ऊईगा। तेबे तेसरा राज्य किंया बणेया रा रणा?
\v 27 अगर जे आऊँ शैतानो री मदता ते दुष्टात्मा खे निकयाळूंआं, तो तुसा रे वंश केसरी मदता ते निकयाळोए? बस, तेबे सेयो ई तुसा रा न्याय करोगे।
\v 28 पर अगर जे आऊँ परमेशरो री आत्मा री मतादा ते दुष्टात्मा खे निकयाळूआ, तो परमेशरो रा राज्य तुसा गे आईगा रा।
\v 29 या किंयां कोई आदमी केसी ताकतबरो रे कअरे कूसी की तेसरा माल लूटी सकोआ, जदुओ तक से तेसखे बानी नि लओगे? तेबे ई से तेसरा माल लूटी सकोआ।
\p
\v 30 जो मा साथे निए, से मेरे खलाफ ए और जो मा साथे कट्ठा नि करदा, से बखेरोआ।
\v 31 इजी री खातर आऊँ तुसा खे बोलूँआ कि आदमिया रा हर पाप और निन्दा माफ ऊई जाणी, पर पवित्र आत्मा री निन्दा माफ नि ऊणी।
\v 32 जो कोई मनुष्य रे पुत्रो रे खलाफ कोई बी गल्ल बोलोगा, तेसरा ये अपराध माफ ऊई जाणा, पर जो कोई पवित्र आत्मा रे खलाफ़ कुछ बी बोलोगा, तेसरा अपराध ना तो एती लोको रे और ना ई परलोको रे माफ ऊणा।
\s डाळ और तिजी रा फल
\r लूका 6:43-45
\p
\v 33 "अगर डाळो खे अच्छा बोलो, तो तिजी रे फलो खे बी अच्छा बोलो। या डाळो खे नकम्मा बोलो, तो तिजी रे फलो खे बी नकम्मा ई बोलो; कऊँकि डाळो री पछयाण तिजी रे फलो ते ई ओ ई।
\v 34 ओ सापो रे बच्चेयो! तुसे बुरे ऊई की किंयां अच्छिया गल्ला बोली सकोए? कऊँकि जो मनो रे ओआ, से ई जबानी पाँदे आओआ।
\v 35 खरा आदमी मनो रे खरे पण्डारो ते खरिया गल्ला निकयाळोआ और बुरा आदमी बुरे पण्डारो ते बुरिया गल्ला निकयाळोआ।
\v 36 आऊँ तुसा खे बोलूँआ कि जो-जो नकम्मिया गल्ला आदमिया बोलोणिया, जेबे न्याय रा दिन आऊणा, तेबे तिना खे हर गल्ला रा लेखा देणा पड़ना।
\v 37 कऊँकि तूं आपणिया गल्ला ते ई, दोषी और निर्दोषी ऊणा"।
\s स्वर्गो रे चिन्हो री माँग
\r मरकुस 8:11,12; लूका 11:29-32
\p
\v 38 ये सुणी की कुछ शास्त्रिए और कुछ फरीसिए तिना खे बोलेया, "ओ गुरू! आसे तुसा ते एक चिह्न देखणा चाऊँए"।
\v 39 प्रभु यीशुए तिना खे जवाब दित्तेया, "एते युगो रे बुरे और व्याभिचारी लोक चिह्न टोळोए; पर, योना भविष्यक्ते रे चिह्नो खे छाडी की कोई ओर चिह्न् तिना खे नि देणा।
\v 40 योना, तीन रात-दिन पाणियो रे जन्तुओ रे पेटो रे रया, तिंयां ई मनुष्य रा पुत्र, तीन रात-दिन तरतिया ते पीतरे रणा"।
\v 41 "नीनवे रे लोक न्याय रे दिनो दे, एस युगो रे लोका साथे ऊठणे, और तिना सेयो ई दोषी ठराणे, कऊँकि तिने योने रा प्रचार सुणी की मन फेरेया, पर देखो, एती तो से ए, जो तेसते बड़ा ए"।
\v 42 "दक्खणो री राणी, न्याय रे दिने, एस युगो रे लोका साथे उठणी और तेसा सेयो दोषी ठराणे, कऊँकि से सुलेमानो रा ज्ञान सुणने खे तरतिया रे छोरो ते आई थी और देखो, एती तो से ए, जो सुलेमानो ते बी बड़ा ए"।
\s अदुरे सुदारो ते विपत्ति
\r लूका 11:24-26
\p
\v 43 "जेबे अशुध्द् आत्मा आदमिए ते निकळी जाओ ई, तेबे से सूकी जगा राम करने खे टोळो ई, पर तेसा खे मिलदी नि।
\v 44 तेबे से बोलो ई कि मा तेस कअरो रे ई, जेथा ते से आई थी, तेथी वापस चली जाणा और जेबे से वापस आओई, तेबे तेसा खे से कअर, कल्ला, साफ-सुथरा और सजाया रा मिलोआ।
\v 45 तेबे से आपु ते ई, ओर बी सात बुरी आत्मा आपु साथे लई आओई, और सेयो तेस रे बैठी जाओईया और तेथी वास करोईया और तेस आदमिए री दशा पईले ते बी खराब ऊई जाओई। एस युगो रे बुरे लोका री दशा बी एड़ी ई ऊणी"।
\s यीशुए री आम्मा और पाई
\r मरकुस 3:31-35; लूका 8:19-21
\p
\v 46 जेबे प्रभु यीशु पीड़ा साथे इना गल्ला करने ई लगी रे थे, तेबे तिना आम्मा और पाई बारे खड़ी रे थे और तिना साथे कुछ गल्ल करना चाओ थे।
\v 47 तेबे किने तिना खे बोलेया, देखो, तुसा री आम्मा और पाई बारे खड़ी रे और तुसा साथे गल्ल करना चाओए"।
\v 48 ये सुणी की तिने बोलणे वाळे खे जवाब दित्तेया, "कूण मेरी आम्मा ए? और कूण मेरा पाई ए?
\v 49 तेबे तिने आपणे चेलेया री तरफा खे आथ कित्तेया और बोलेया कि मेरी आम्मा और मेरे पाई तो यो ए।
\v 50 कऊँकि जो कोई मेरे स्वर्गिय पिते री इच्छा पाँदे चलोआ, से ई मेरी आम्मा, पाई और बईण ए"।
\c 13
\s बेजा बाणे वाळे रा उदारण
\r मरकुस 4:1-9; लूका 8:4-8
\p
\v 1 तेस दिने प्रभु यीशु कअरो ते निकळी की समुद्रो रे कनारे बैठी गे।
\v 2 तेबे तिना गे बऊत बड़ी पीड़ कट्ठी ऊइगी। तेबे सेयो किस्तिया पाँदे चढ़ी गे और सारी पीड़ कनारे पाँदे खड़ी री रयी।
\v 3 तेबे प्रभु यीशुए तिना खे बऊत गल्ला उदारणा रे बोलिया, "एक बार बाणेवाळा, बेजा बाणे निकळेया।
\v 4 बांदे ऊए कुछ बिऊ बाटा रे कनारे छूटी गे और पंछी आए और तिने बीज चुगी ले।
\v 5 कुछ बिऊ सापड़ी वाळी जगा रे छूटी गे, जेती तिना खे जादा माट्टी नि मिली और जादा गईरी माट्टी ना मिलणे री बजअ ते सेयो चट-चट जम्मी गे।
\v 6 पर सूरज निकळदे ई सेयो फूकी गे और जड़ ना पकड़ने री बजअ ते सेयो सूकी गे।
\v 7 कुछ बिऊ जाड़ो रे छूटे, तेबे जाड़ बड़ा ऊईगा और तिने सेयो दबाई ते।
\v 8 पर कुछ बिऊ अच्छी जगा रे छूटे और फल ल्याए, कोई सौ गुणा, कोई साठ गुणा और कोई तीइ गुणा।
\v 9 जेसरे कान आए से सुणी लओ"।
\s उदारणा रा मतलब
\r मरकुस 4:10-12; लूका 8:9-10
\p
\v 10 चेलेया नेड़े आई की तिना खे बोलेया, "तुसे उदारणा रे लोका साथे गल्ला कऊँ करोए”?
\v 11 प्रभु यीशुए तिना खे जवाब दित्तेया, "तुसा खे तो स्वर्गो रे राज्य रे पेतो री समज दित्ती रिये, पर तिना खे निए।
\v 12 कऊँकि जेसगे आए तेसखे ओर बी देणा, तेबे तेसगे बऊत ऊई जाणा। पर जेसगे कुछ पनिए, तेसगे जो कुछ बी आए से बी लई लया जाणा।
\v 13 आऊँ तिना साथे उदारणा रे इजी री खातर गल्ला करूँआ, कऊँकि सेयो, देखदे ऊए पनि देखदे, सुणदे ऊए पनि सुणदे और ना समजदे"।
\p
\v 14 तिना रे बारे रे यशायाह भविष्यबक्ते री ये भविष्यवाणी पूरी ओई,
\q1 "तुसा कानो ते तो सुणना, पर समजणा नि
\q2 और आखी ते तो देखणा, पर सुजणा नि।
\m
\v 15 कऊँकि इना लोका रा मन मोटा ऊई गा रा
\q2 और सेयो कानो ते ऊचा सुणोए, तिने आपणी आखी बन्द करी ती रिया। केथी एड़ा नि ओ कि सेयो, आखी ते देखणे लगो, कानो ते सुणने लगो, मनो ते समजणे लगो और फिरी जाओ और आऊँ तिना खे ठीक करी देऊँ"।
\q1
\v 16 पर धन्य ए तुसा री आखी जो देखोईया
\q2 और तुसा रे कान, जो सुणोए।
\p
\v 17 कऊँकि आऊँ तुसा खे सच्च लगी रा बोलणे कि बऊत सारे भविष्यबक्ते और तर्मी लोके चाया कि जो गल्ला तुसे देखोए, तिना देखो, पर तुसे नि देखिया, और जो गल्ला तुसे सुणोए, तुसे सुणो, पर तुसे नि सुणिया"।
\s बिऊ बाणे वाळे उदारणो रा मतलब
\r मरकुस 4:13-20; लूका 8:11-15
\p
\v 18 एबे तुसे बाणे वाळे रे उदारणो रा अर्थ सुणो।
\v 19 "जो कोई राज्य रा वचन सुणी की नि समजदा, तेसरे मनो रे जो कुछ बाई राखेया था, तेसखे से दुष्ट आयी की छुड़ाई की लई जाओआ। ये सेई ए जो बाटा रे कनारे बाई राखेया था।
\v 20 जो सापड़ी पांदली जमीना पाँदे बाई राखेया था, ये से ए, जो वचन सुणी की फटाफट खुशिया साथे मानी लओआ।
\v 21 पर आपु रे जड़ ना राखणे री बजअ ते से, थोड़े ई दिनो खे ए और जेबे वचनो री बजअ ते क्ळेश या बुरा ओआ, तो चट ई ठोकर खाई लोओआ।
\v 22 जो जाड़ो रे बाया, से ये ए, जो वचनो खे तो सुणोआ, पर संसारो री चिन्ता, धनो रा तोखा, वचनो खे दबाई देयो आ और से फल नि ल्याऊँदा।
\v 23 जो अच्छी जमीना रे बाया, से ये जो वचनो खे सुणी की समजोआ और फल ल्याओआ, कोई सौ गुणा, कोई साठ गुणा और कोई तीइ गुणा"।
\s जंगळी बिऊए रा उदारण
\p
\v 24 तिने तिना खे एक और उदारण दित्तेया, "स्वर्गो रा राज्य, तेस आदमियो जेड़ा ए, जिने आपणे डोरुआ रे अच्छा बीज बाया।
\v 25 पर जेबे लोक सऊणे लगी रे थे, तेबे तेसरा दुश्मण आया और कणका बीचे जंगळी बीज बाई की चली गा।
\v 26 जेबे लूंग आई और सिल्ले लगे, तेबे जंगळी दाणे बी दिशणे लगे।
\v 27 तेबे कअरो रे नौकरे आई की तेसखे बोलया, ओ मालक! क्या तुसे आपणे डोरूओ रे टंगो रा बीज नि था बाए रा? तेबे जंगळी दाणे रिया डाळिया तेते बीचे केथा ते आईया?
\v 28 तिने तिना खे बोलेया कि ये तो केसी दुश्मणो रा काम ए। तेबे जो नौकर थे, तिने तेसखे बोलेया कि क्या तेरी इच्छा ए कि आसे जाई की तिना खे कट्ठा करी देऊँ।
\v 29 तिने बोलेया, नाआ, एड़ा नि ओ कि जंगळी दाणेया खे कट्ठे करदे-करदे, कणका खे बी पटी देयो।
\v 30 बाडणे रे बख़तो तक तिना दूँईं खे साथ-साथे बड़ने देयो और जेबे बाडणे रा बख़त आऊणा तेबे मा बाडणे वाळे खे बोलणा कि जंगळी दाणे कट्ठे करी की फूकणे खे, तिना रे बिंडे बानी देयो, और कणका खे मेरे पण्डारो रे कट्ठा करी देयो"।
\s अऊरिया रे बिऊए रा उदारण
\r मरकुस 4:30-32; लूका 13:18-19
\p
\v 31 प्रभु यीशुए तिना खे एक और उदारण दित्तेया, "स्वर्गो रा राज्य अऊरिया रे एक दाणे जेड़ा ए, जो एकी आदमिए लया और आपणे डोरूओ रे बीजी ता"।
\v 32 से सबी बीजो ते तो छोटा ए, पर जेबे से बढ़ोआ, तेबे सबी सागो-पातो ते बड़ा ओआ और एड़ा डाळ ऊई जाओआ कि सर्गो रे पंछी आई की तेतेरी डाळिया रे आपणा बसेरा करोए"।
\s सजेड़े रा उदारण
\p
\v 33 तिने एक ओर उदारण सुणाया, "स्वर्गो रा राज्य, सजेड़े जेड़ा ए, जो एकी जवाणसे लया और तीन पसेरी आटे रे गूँदी ता और सारा आटा सजेड़ा ऊईगा"।
\s उदारणा रा इस्तेमाल
\r मरकुस 4:33,34
\p
\v 34 ये सब गल्ला प्रभु यीशुए लोका खे उदारणा रे बोलिया और बिना उदारणो ते सेयो तिना खे कुछ नि बोलो थे।
\v 35 ताकि जो वचन भविष्यबक्ते बोलेया था, से पूरा ओ कि
\q1 "मा उदारण बोलणे खे आपणा मूं खोलणा;
\q2 मा सेयो गल्ला बोलणियां, जो दुनिया री शुरूआता ते गुप्त ए"।
\s जंगळी बिऊए रे उदारणो रा मतलब
\p
\v 36 तेबे प्रभु यीशु पीड़ा खे छाडी की कअरे आए, तेबे तिना रे चेलेया तिना गे आई की बोलेया कि डोरूओ रे जंगळी दाणे रा उदारण आसा खे समजयाई देओ।
\v 37 प्रभु यीशुए तिना खे जवाब दित्तेया, "अच्छे बीज बाणे वाळा मनुष्य रा पुत्र ए"।
\v 38 "डोरू संसार ए, अच्छा बीज राज्य री ल्वाद और जंगळी बीज, दुष्टो री ल्वाद ए"।
\v 39 "जिने दुश्मणे सेयो बीजे, से शैतान ए; बडाई दुनिया रा अंत ए और बाडणे वाळे स्वर्गदूत ए"।
\v 40 तेबे जिंयां जंगळी दाणे कट्ठे करोए और फूकी देओए, तेड़ा ई दुनिया रे अंतो रे ऊणा।
\v 41 मनुष्य रे पुत्रे आपणे स्वर्गदूत पेजणे, तिना तेसरे राज्य रे, सब, जो ठोकरा री बजअ ओ ए और कुकर्म करने वाळे, कट्ठे करने
\v 42 और सेयो आगी रे कुंडो रे सेटी देणे, जेती रोणा और दांद किरड़णा ई ऊणा।
\v 43 तेस बख़ते तर्मी आपणे पिते रे राज्य रे सूरजो जेड़े चमकणे, जेसरे कान ए, से सुणी लओ।
\s लूके रे खजाने रा उदारण
\p
\v 44 "स्वर्गो रा राज्य डोरूओ रे लूके रे खजाने जेड़ा ए, जो केसी आदमिए खे मिलेया और तिने लकोईता, तेबे तिने खुश ई की आपणा सबकुछ बेची ता और से डोरू खरीदी ला।
\s किमती मोतिए रा उदारण
\p
\v 45 "स्वर्गो रा राज्य एक बपारिए जेड़ा ए, जो अच्छे मोतिए री टोळा रे था।
\v 46 जेबे तेसखे एक किमती मोती मिली गा, तेबे तिने जाई की आपणा सबकुछ बेची ता और से मोती खरीदी ला।
\s जाळो रा उदारण
\p
\v 47 "फेर, स्वर्गो रा राज्य तेस बड़े जाळो जेड़ा ए, जो समुद्रो रे पाया और हर प्रकारा रिया मछलिया तिदे आई गिया
\v 48 और जेबे से फरिगा, तेबे मछली पकड़ने वाळे तिजी खे कनारे पाँदे खींजी की ली आए और जो अच्छी-अच्छी मछलिया थिया सेयो पांडे रे राखी तिया और जो नकम्मिया थिया सेयो सेटी तिया।
\v 49 दुनिया रे अंतो रे एड़ा ई ऊणा, तेबे स्वर्गदूता आई की दुष्ट तर्मिया ते लग करने और सेयो आगी रे कुंडो रे सेटी देणे।
\v 50 तेती रोणा और दांद किरड़ना ई ऊणा।
\s पुराणी और नयी शिक्षा रा महत्व
\r मरकुस 6:1-6; लूका 4:16-30
\p
\v 51 "क्या तुसे यो सब गल्ला समजिया? तिने प्रभु यीशुओ खे बोलेया, "आ"।
\v 52 तेबे प्रभु यीशुए तिना खे बोलेया, “ हर एक शास्त्री, जो स्वर्गो रे राज्य रा चेला बणी रा, तेस करेलू आदमियो जेड़ा ए, जो आपणे पण्डारो ते नईया और पुराणिया चीजा निकयाळोआ"।
\s नासरतो रे यीशुए रा अनादर
\r मरकुस 6:1-6;लूका 4:16-30
\p
\v 53 जेबे प्रभु यीशु इना सारे उदारणा बोली चुके, तेबे सेयो तेथा ते चली गे।
\v 54 तेबे आपणे नगरो रे आई की तिना रे आराधनालय रे तिना खे एड़ा उपदेश लगे देणे कि सेयो हैरान ऊई की तिना खे बोलणे लगे, "इना खे इतणा ज्ञान और सामर्थो रे काम केथा ते मिले?
\v 55 क्या ये मिस्त्रियो रा पाऊ निए? क्या इना री आम्मा रा नाओ मरियम निए और पाईयो रा नाओ याकूब, यूसुफ, शमोन और यहूदा निए?
\v 56 क्या इना रिया सारिया बईणा आसा बीचे नि रंदिया? तेबे इना खे ये सबकुछ केथा ते मिलेया”?
\v 57 प्रभु यीशुए तिना री बजअ ते ठोकर खाई पर तिने तिना खे बोलेया, "भविष्यबक्ते रा आपणे देश और आपणे कअरो खे छाडी की ओरथी केथी बी नरादर नि ऊँदा"।
\v 58 तेबे प्रभु यीशुए तिना रे अविश्वासो री बजअ ते जादा सामर्था रे काम नि कित्ते।
\c 14
\s यूहन्ना बपतिस्मा देणे वाळे री अत्या
\r मरकुस 6:14-29; लूका 9:7-9
\p
\v 1 तेस बख़ते चौथाई देशो रे राजे प्रभु यीशुओ री चर्चा सुणी।
\v 2 तेबे तिने आपणे नौकरा खे बोलेया कि "ये यूहन्ना बपतिस्मा देणे वाळा ए और मरे रेया बीचो ते जिऊँदा ऊईगा रा, तेबे ई तो एसते सामर्था रे काम ओए।"
\p
\v 3 कऊँकि हेरोदेसे, आपणे पाई फिलिप्पुसो री लाड़ी हेरोदियासा री बजअ ते, यूहन्ना पकड़ी की बानेया और जेला रे पाई ता था।
\v 4 कऊँकि यूहन्ने तेसखे बोलेया था कि एसा खे राखणा ताखे ठीक निए।
\v 5 इजी री बजअ ते से यूहन्ने खे काणा चाओ था, पर लोका ते डरो था, कऊँकि लोक तेसखे भविष्यबक्ता मानो थे।
\p
\v 6 पर जेबे हेरोदेसो रा जन्मदिन आया, तेबे हेरोदियासा रीँ बेटिये त्योआरो रे नाची की हेरोदेस खुश करी ता।
\v 7 तेबे तिने कसम खाई की वचन दित्तेया, "जो कुछ तूं मांगेगी, मा ताखे देणा"।
\v 8 से आपणी आम्मा री सकेळी री थी और तेसे बोलेया, "यूहन्ने बपतिस्मे रा सिर थाळिया रे एथी माखे मंगवाई दे"।
\v 9 राजा दु:खी ऊईगा, पर आपणी कसमा री और आपु साथे बैठणे वाळेया री बजअ ते, तिने आज्ञा दित्ती कि देई दो।
\v 10 तेबे तिने जेला रे आपणे आदमिया खे पेजी की यूहन्ने रा सिर बडवाई ता
\v 11 और तेसरा सिर थाळिया रे ल्याया और तेसा री बेटिया खे देयी ता और से आपणी माया गे लईगी।
\v 12 तेबे यूहन्ने रे चेले आए और तेसरी लोथ लई की दबाई ती और प्रभु यीशुओ खे एतेरा समाचार सुणाया।
\s पाँज ह्जार आदमिया खे खुलाणा
\r मरकुस 6:30-44; लूका 9:10-17; यूहन्ना 6:1:14
\p
\v 13 जेबे प्रभु यीशुए ये सब सुणेया, तेबे सेयो किस्तिया रे बैठी की सुणसाण जगा रे लग जे चली गे और जेबे लोके ये सुणेया तेबे सेयो नगरो-नगरो रिये हांडी की तिना पीछे आई गे।
\v 14 प्रभु यीशुए निकळी की एक बड़ी पीड़ देखी और तिना पाँदे तिना खे तरस आया और तिने तिना रे बमार ठीक कित्ते।
\p
\v 15 जेबे सांज ऊई, तेबे तिना रे चेले तिना गे आए और बोलणे लगे, "एती तो सुणसाण जगा ए और देर लगी री ऊणे, तुसे लोका खे बिदा करो, ताकि सेयो जाई की बस्तिया रे आपु खे रोटी खरीदी सको"।
\p
\v 16 प्रभु यीशुए तिना खे बोलेया, "तिना रा जाणा जरूरी निए, तुसे ई इना खे खाणे खे देयो"।
\v 17 तिने बोलेया, "एती तो आसा गे पांज रोटिया और दो मछलिया छाडी की कुछ निए"।
\v 18 प्रभु यीशुए बोलेया, "तिना खे मांगे ली आओ"।
\v 19 तेबे तिने लोका खे काओ पाँदे बैठणे खे बोलेया। "तेबे तिने सेयो पांज रोटिया और दो मछलिया लईया और स्वर्गो खे देखेया और धन्यवाद कित्तेया और रोटिया तोड़ी-तोड़ी की चेलेया खे दित्तिया और चेलेया लोका खे"।
\v 20 जेबे सब खाई की रजी गे, तेबे चेलेया जो टुकड़े थे बचे रे तिना रिया बारा टोकरिया परिया और चकिया।
\v 21 खाणेवाळे जवाणसा और बच्चेया खे छाडी की तकरीबन पांज ह्जार मर्द थे।
\s यीशुए रा पाणिए पाँदे चलणा
\r मरकुस 6:45-52; यूहन्ना 6:15-21
\p
\v 22 तेबे प्रभु यीशुए तेबु ई आपणे चेले किस्तिया रे चढ़ाणे खे मजबूर कित्ते कि जदुओ तक आऊँ लोका खे बिदा करूँआ, तुसे तिजी ते पईले पार चली जाओ।
\v 23 तेबे प्रभु यीशु लोका खे बिदा करी की प्रार्थना करने खे लग पाह्ड़ो पाँदे चली गे और सांजा तक तेती कल्ले थे।
\v 24 तेस बख़ते किस्ती समुद्रो रे लईरा साथे छूनके खाणे लगी, कऊँकि सामणी अव्वा थी।
\v 25 तेबे प्रभु यीशु राथियो रे चौथे पइरे समुद्रो रे चली की तिना गे आए।
\v 26 चेले तिना खे समुद्रो रे चलदे ऊए देखी की कबराइगे और बोलणे लगे कि "ए तो पूत ए और सेयो डरीगे और चिंगणे लगे"।
\v 27 प्रभु यीशुए तेबु ई तिना साथे गल्ला कित्तिया और बोलेया, "इम्मत राखो, आऊँ ए, डरो नि"।
\v 28 पतरसे तिना खे बोलेया, "ओ प्रभु! अगर तुसे ई ए तो माखे आपु गे चली की आऊणे री आज्ञा देयो"।
\v 29 प्रभु यीशुए बोलेया, "आई जा”। तेबे पतरस किस्तिया ते पाणिये बीचे उतरेया और प्रभु यीशुओ गे जाणे खे पाणियो बीचे चलणे लगेया।
\p
\v 30 पर से अव्वा खे देखी की डरीगा और जेबे डूबणे लगेया, तेबे चींगी की लगेया बोलणे, "ओ प्रभु! माखे बचा"।
\v 31 प्रभु यीशुए फटाफट आपणा आथ आगे कित्तेया और से बचाईता और तेसखे बोलेया, "ओ कम विश्वास करने वाळे! तैं शक कऊँ कित्तेया”?
\v 32 जेबे सेयो किस्तिया रे चढ़ी गे, तेबे अव्वा रुकी गी।
\v 33 ये देखी की जो किस्तिया रे थे तिने तिना गे माथा तेकी की बोलेया, "सच्ची तुसे परमेशरो रे पुत्र ए"। स
\s गन्नेसरतो रे बमारा खे ठीक करना
\r मरकुस 6:53-56
\p
\v 34 सेयो पार उतरी की गन्नेसरेत देशो रे पऊँछे।
\v 35 तेथो रे लोके सेयो पछयाणी ले और ओरे-पोरे सबी गे बोलेया और सब लोक बमारा खे तिना गे ल्याए
\v 36 और प्रभु यीशुओ ते प्रार्थना करने लगे कि आसा खे आपणे टालेया खे ई देयो छूणे, और जितणेया बी सेयो छूँए, सब ठीक ऊईगे।
\c 15
\s रवाज निबाणे पाँदे सवाल
\r मरकुस 7:1-13
\p
\v 1 तेबे यरूशलेमो रे बऊत शास्त्री और फरीसी प्रभु यीशुए गे आए और बोलणे लगे,
\v 2 "तुसा रे चेले बजुर्गा री रवाजा खे कऊँ नि मानदे और बिना आथ तोए रोटी खाओए”?
\v 3 प्रभु यीशुए तिना खे जवाब दित्तेया, "तुसे बी आपणिया रवाजा रे खलाफ कऊँ परमेशरो रिया आज्ञा खे तोड़ोए?
\v 4 कऊँकि परमेशरे बोलेया था कि आपणे माया-बाओ रा आदर करो और जो कोई आपणे माया-बावा खे बुरा बोलोगा से काया जाओ।
\v 5 पर तुसे बोलोए कि अगर कोई आपणे माया-बावा खे बोलो कि जो कुछ ताखे मांते फाईदा ऊई सको था, से परमेशरो खे पेंट चढ़ाई ता।
\v 6 तो से आपणे पिते रा आदर नि करो, तुसे आपणी रवाजा री बजअ ते परमेशरो रा वचन टाळी ता"।
\v 7 'ओ कपटियो'! यशायाहे तुसा रे बारे ये भविष्यवाणी ठीक कित्ती:
\q1
\v 8 "यो लोक ओठो ते तो मेरा आदर करोए,
\q2 पर मनो ते मांते दूर रओए
\q1
\v 9 और यो बेकार ई मेरी उपासना करोए,
\q2 कऊँकि आदमिए रिया रवाजा खे तर्मो रा उपदेश मानोए"।
\s अशुध्द करने वाळिया गल्ला
\p
\v 10 तेबे तिने लोक आपु गे बुलाए और बोलेया, "सुणो और समजो।
\v 11 जो मूओ रे जाओआ से आदमिए खे अशुध्द नि करदा, पर जो मूओ रिये निकळोआ से आदमिए खे अशुध्द करोआ"।
\v 12 तेबे चेलेया आई की तिना खे बोलेया, "क्या तुसे जाणोए कि फरीसिए ये वचन सुणी की ठोकर खाई”?
\v 13 प्रभु यीशुए जवाब दित्तेया, "हर डाळी जो मेरे स्वर्गिय पिते निए लगाई री, से पटी देणी।
\v 14 तिना खे जाणे देयो, सेयो अन्दी बाट दखाणे वाळे ए और अन्दा अगर अन्दे खे ई बाट बताओगा तो दोनो गड्डे रे पड़ी जाणे"।
\p
\v 15 ये सुणी की पतरसे तिना खे बोलेया, "एस उदारणो आसा खे समजयाई दो"।
\v 16 तिने बोलेया कि क्या तुसे बी यबुओ तक नि समजी रे?
\v 17 क्या तुसे नि जाणदे, "जो कुछ मुओ रिये जाओआ, से पेटो रे पड़ोआ और सड़यानी साथे बारे निकळोआ"।
\v 18 पर जो कुछ मुओ रिये निकळोआ, से मनो ते निकळोआ और से ई आदमिए खे अशुध्द करोआ।
\v 19 कऊँकि बुरे बिचार, अत्या, परस्त्रिगमन, व्यभिचार, चोरी, चूठी गवाई और निन्दा मनो ते ई निकळोई।
\v 20 ये ई ए जो आदमिए खे अशुध्द करोए, पर बिना आथ तोए रोटी खाणा आदमिए खे अशुध्द नि करदा"।
\p कनानी जातिया री जवाणसा रा विश्वास
\r मरकुस 7:24-30
\p
\v 21 प्रभु यीशु तेथा ते निकळी की सूर और सैदा रे देशो खे‍ चली गे।
\v 22 तेबे तेस देशो ते एक कनानी जवाणस निकळी, और से चींगी की बोलणे लगी, "ओ प्रभु दाऊदो री ल्वाद! मां पाँदे दया कर, मेरी मुन्निया खे दुष्टात्मा बऊत तंग लगी री करने।
\v 23 पर तिने तेसा खे कोई बी जवाब नि दित्तेया, तेबे तिना रे चेलेया बोलेया कि एसा खे एथा ते पेजी दे, कऊँकि ये तो आसा पीछे आल्ला पांदी ऊई आऊणे लगी री।
\v 24 तिने बोलेया, "इस्राएलो रे कराने रिया राची रिया पेडा खे छाडी की आऊँ केसी गे निए पेजेया रा"।
\v 25 पर से आई और तिना गे माथा तेकी की बोलणे लगी, ओ प्रभु! मेरी मताद करो।
\v 26 प्रभुए तेसा खे बोलेया कि बच्चेया री रोटी कुत्तेया रे आगे देणे ते कोई फाईदा निए।
\v 27 जवाणसे बोलेया कि सच्च ए प्रभु; पर कुत्ते बी तेस चुरा-चूरा खाओए, जो तिना रे मालका री मेजा ते छुटोआ।
\v 28 ये सुणी की प्रभु यीशुए तेसा खे बोलेया, ओ जवाणसे! तेरा विश्वास बडा ए, जेड़ा तूं चाए ई तेड़ा ई ओ, और तेसा री मुन्नी तेबु ठीक ऊईगी।
\s कई बमारा खे ठीक करना
\p
\v 29 प्रभु यीशु तेथा ते गलीलो रे समुद्रो रे आए और पाह्ड़ो पाँदे चढ़ी की बैठी गे।
\v 30 तेबे पीड़ा री पीड़ प्रभु यीशुए गे आई और अन्दे, लंगड़े, गूँगे, टूँडे और ओर बी कई जणेया खे प्रभु यीशुए गे ल्याए और सेयो तिना रे पैरा पाँदे राखी ते और तिने सेयो ठीक कित्ते।
\v 31 तेबे, जेबे लोके देखेया कि गूँगे बोलणे लगे, अन्दे देखणे लगे, टूँडे ठीक ऊई गे, लंगड़े चलणे लगी गे तो तिने हैरान ऊई की इस्राएलो रे परमेशरो री तारीफ कित्ती।
\s चार ह्जार लोका खे खुलाणा
\r मरकुस 8:1-10
\p
\v 32 प्रभु यीशुए आपणे चेले बुलाए और तिना खे बोलेया, "माखे एसा पीड़ा पाँदे तरस आओए, कऊँकि ये तीन दिना ते मा साथे ए और इना गे कुछ बी खाणे खे निए। आऊँ तिना खे पूखे नि पेजणा चांदा, केथी एड़ा नि ओ कि यो बाटा रे थकी जाओ"।
\v 33 चेलेया तिना खे बोलेया, "आसा खे जंगळो रे इतणी सारिया रोटिया केथा ते मिलणिया कि आसे इतणी बडी पीड़ा खे रजाई सकिए”?
\v 34 प्रभु यीशुए तिना ते पूछेया कि तुसा गे कितणी रोटिया ए? तिने बोलेया कि सात और कुछ छोटिया मछलिया ए।
\v 35 तेबे प्रभुए तिना खे बोलेया कि पुँईंया बैठी जाओ।
\v 36 और तिने सेयो सात रोटिया और मछलिया लईया और धन्यवाद करी की तोड़िया और आपणे चेलेया खे दित्तिया और चेलेया लोका खे।
\v 37 तेबे सब तिना खाई की रजी गे और चेलेया बचे रे टुकड़े रिया सात टोकरिया परिया।
\v 38 खाणे वाळे, जवाणसा और बच्चेया खे छाडी की चार ह्जार मर्द थे
\v 39 तेबे सेयो पीड़ा खे बिदा करी की किस्तिया पाँदे चढ़ी गे और मगदन देशो रे बन्ने रे आए।
\c 16
\s स्वर्गो रा चिह्न् मांगणा
\r मरकुस 8:11-13; लूका 12:54-56
\p
\v 1 तेबे फरीसिये और सदुकिये नेड़े आई की प्रभु यीशुओ खे परखणे खे बोलया, "आसा खे स्वर्गो रा कोई चिह्न् दखाओ"।
\v 2 तिने तिना खे जवाब दित्तेया, "सांजा खे तुसे बोलोए कि मौसम साफ रणा, कऊँकि सर्ग लाल ए
\v 3 और प्यागा खे बोलोए कि आज तूफान आऊणा, कऊँकि सर्ग लाल और तूँदळा ए, तुसे सर्गो खे देखी की पेत बताई सकोए, पर बख़तो रे चिह्नो रा पेत नि बताई सकदे?
\v 4 एस युगो रे बुरे और व्याभिचारी लोक चिह्न टोळोए; पर योने रे चिह्नो खे छाडी की कोई और चिह्न तिना खे नि देणा और से इना खे छाडी की चली जाणा"।
\s फरीसी और सदूकिया री शिक्षा रा सजेड़ा
\p
\v 5 चेले समुद्रो ते पार पऊँछी गे, पर सेयो रोटी लणा पूली गे थे।
\v 6 प्रभु यीशुए तिना खे बोलेया, "देखो, फरीसी और सदूकिए रे सजेड़े ते चौकस रएयो"।
\v 7 सेयो आपु बीचे सोचणे लगे कि आसे तो रोटी ल्याई नि राखी, तेबे ई तो यो आसा खे एड़ा बोलणे लगी रे।
\v 8 ये जाणी की प्रभु यीशुए तिना खे बोलेया, "ओ कम विश्वास करने वाळेयो! तुसे आपु बीचे कऊँ लगी रे सोचणे कि आसा गे रोटी निए?
\v 9 क्या तुसे यबुओ तक नि समजे? क्या तुसा खे सेयो पांज ह्जार रोटिया रिया पांज रोटिया याद निए, और ना ये कि तुसे कितणिया टोकरिया चकिया थिया?
\v 10 ना तिना चार ह्जारा रिया सात रोटिया; और ना ये कि तुसे कितणे टोकरे चके थे?
\v 11 तुसे कऊँ नि समजदे कि मैं तुसा खे रोटिया रे बारे रे नि बोलेया? पर ये की तुसे फरीसी और सदुकिए रे सजेड़े ते चौकस रएयो"।
\v 12 तेबे तिना खे समज आया कि प्रभुए तिना खे रोटिया रे सजेड़े ते नि पर फरीसी और सदूकियो रिया शिक्षा ते चौकस रणे खे बोलेया था।
\s पतरसो रा यीशुए खे ‘मसीह’ मानणा
\r मरकुस 8:27-30; लूका 9:18-21
\p
\v 13 प्रभु यीशु केसरिया और फिलिप्पीया रे देशो रे आई की आपणे चेलेया खे पूछणे लगे, "लोक मनुष्य रे पुत्रो खे क्या बोलोए”?
\v 14 तिने बोलेया, "कोई तो यूहन्ना बपतिस्मा देणे वाळा, कोई एल्लियाह, कोई यिर्मयाह और कोई बोलोए कि ये तो भविष्यबक्तेया बीचो ते कोई एक ए"।
\v 15 तेबे प्रभु यीशुए तिना खे बोलेया, "तुसे माखे क्या बोलेए”?
\v 16 शमोन पतरसे जवाब दित्तेया, "तुसे जिऊँदे परमेशरो रे पुत्र मसीह ए"।
\v 17 प्रभु यीशुए तेसखे जवाब दित्तेया, "ओ शमौन, योने रा पाऊ! तूं धन्य ए; कऊँकि मास और खूने नि, पर मेरा पिता जो स्वर्गो रे ए, तिने ये गल्ल तांते बुलाई राखी
\v 18 और आऊँ बी ताखे बोलूँआ कि तूं पतरस ए और मा एस पात्थरो पाँदे आपणी कलीसिया बनाणी और पताळो रे फाटक एस पाँदे प्रबल नि ऊणे।
\q1
\v 19 मा ताखे स्वर्गो रे राज्य रिया कूँजिया देणिया और तां जो कुछ तरतिया पाँदे बानणा,
\q2 से स्वर्गो रे बानेया जाणा
\q1 और जो कुछ तां तरतिया रे खोलणा,
\q2 से स्वर्गो रे खुलणा"।
\p
\v 20 तेबे तिने चेलेया खे सावधान करी की बोलेया कि केसी गे नि बोलणा कि आऊँ मसीह ए।
\s आपणी मौता रे बारे रे यीशुए री भविष्यवाणी
\r मरकुस 8:31-33; लूका 9:22
\p
\v 21 तेस बख़तो ते प्रभु यीशु आपणे चेलेया खे बताणे लगे कि "जरुरी ए कि आऊँ यरुशलेमो खे जाऊँ और बुजुर्गा ते बड़े पुरोईता ते और शास्त्रिया ते दु:ख उठाऊँ और कुळाया जाऊँ और तीजे दिने जिऊँदा ऊई जाऊँ"।
\v 22 ये सुणी की पतरस तिना खे लग जे लईगा और थिड़कणे लगेया, "ओ प्रभु! परमेशर नि करो तुसा साथे कदी एड़ा ओ"।
\v 23 प्रभु यीशुए मुड़ी की पतरसो खे बोलणे, "ओ शैतान! मेरी नज़रा ते दूर ऊई जा, तूं माखे ठोकरा रा कारण ए, कऊँकि तूं परमेशरो री गल्ला पाँदे नि, पर आदमिए रिया गल्ला पाँदे मन लगाएया"।
\s यीशुए पीछे चलणे रा मतलब
\r मरकुस 8:34-9:1; लूका 9:23-27
\p
\v 24 तेबे प्रभु यीशुए आपणे चेलेया खे बोलेया, "अगर कोई मा पीछे आऊणा चाओआ तो आपु खे ना करी दो और आपणा क्रूस आपु चको और मा पीछे आई जाओ।
\v 25 कऊँकि जो कोई आपणा प्राण बचाणा चाओआ, तेस से खोणा और जो कोई आपणा प्राण मेरी बजअ ते खोओगा, तेस से पाणा।
\q1
\v 26 अगर आदमीए खे सारी दुनिया खे पाणे री तंईं आपणे प्राण खोणे पड़ो, तो क्या फाईदा ऊणा?
\q2 या आदमिए आपणे प्राणो रे बदले क्या देणा"।
\q1
\v 27 मनुष्य रा पुत्र आपणे स्वर्गदूतो साथे आपणे पिते रिया महिमा रे आऊणा,
\q2 और तेस बख़ते तेस हर एकी खे तेसरे कामो रे मुताबिक फल देणा।
\v 28 आऊँ तुसा खे सच्च लगी रा बोलणे कि जो एती खड़ी रे, तिना बीचो ते कुछ एड़े ए, जो तदुओ तक नि मरने, जदुओ तक मनुष्य रे पुत्रो खे तेसरे राज्य रे आऊँदा ऊआ नि देखी लओ गे।
\c 17
\s यीशुए री शक्ळ बदळनी
\r मरकुस 9:2-13; लूका 9:28-36
\p
\v 1 छे दिन बाद प्रभु यीशुए, पतरस, याकूब और तेसरा पाई यूहन्ना साथे लये और तिना खे लग जे केथी पाह्ड़ो पाँदे लईगे।
\v 2 तेबे तिना सामणे प्रभु यीशुओ री शक्ल बदली गी और तिना रा मूँ सूरजो जेड़ा चमकीगा, तिना रे टालेया रे जोतिया जेड़ा प्रयासा ऊईगा।
\v 3 तेबे तिना खे मूसा और एल्लियाह, प्रभु यीशुओ साथे गल्ला करदे ऊए दिखे।
\p
\v 4 ये देखी की पतरसे प्रभु यीशुए खे बोलेया, "ओ प्रभु! आसा रा एती रणा ठीक ए? अगर तेरी इच्छा ए तो आऊँ एती तीन तम्बू बणाई देऊँ, एक तुसा खे, एक मूसे खे और एक एल्लियाहो खे"।
\v 5 से ये बोलणे ई लगी रा था कि एक प्रयासे वाळा बादळ तिना पाँदे छाईगा और तेस बादळो ते ये आवाज निकळी, "ये मेरा प्यारा पुत्र ए, आऊँ एसते बऊत खुश ए; एसरी सुणो"।
\v 6 चेले ये सुणी की मुओ रे पारे रूड़ी गे और बऊत जादा डरी गे।
\v 7 प्रभु यीशुए नेड़े आई की सेयो छूँए और तिना खे बोलेया, "उठी जाओ, डरो नि"।
\v 8 तेबे तिने आपणी आखी ऊबे चकिया और प्रभु यीशुओ खे छाडी की और कोई नि देखेया।
\p
\v 9 जेबे सेयो पाह्ड़ो ते उतरने लगी रे थे, तेबे प्रभु यीशुए तिना खे ये आज्ञा दित्ती, "जदुओ तक मनुष्य रा पुत्र मरे रेया बीचो ते जिऊँदा नि ऊई जाओ, तदुओ तक जो कुछ तुसे देखेया, से केसी गे नि बताणा"।
\v 10 तेबे तिना रे चेलेया तिना ते पूछेया, "तेबे शास्त्री कऊँ बोलोए कि एल्लियाहो रा पईले आऊणा जरूरी ए”?
\v 11 प्रभु यीशुए जवाब दित्तेया, "एल्लियाह तो जरूर आऊणा और तेस सबकुछ सुदारना।
\v 12 पर आऊँ तुसा खे बोलूँआ कि एल्लियाह तो आई चुकी रा और लोके से नि पछयाणेया; पर जो चाया, से तेस साथे कित्तेया, तिंयां ई मनुष्य रे पुत्रो बी तिना रे आथो ते दु:ख उठाणा"।
\v 13 तेबे चेलेया खे समज आया कि तिने आसा गे यूहन्ना बपतिस्मा देणे वाळे रे बारे रे बोलेया।
\s दुष्टात्मा ते किरे रे बाळको खे ठीक करना
\r मरकुस 9:14-29; लूका 9:37-43
\p
\v 14 जेबे सेयो पीड़ा रे नेड़े पऊँछे, तेबे एक आदमी तिना गे आया और कूटणे तेकी की बोलणे लगेया,
\v 15 "ओ प्रभु! मेरे पाऊओ पाँदे दया कर, कऊँकि तेसखे मिर्गी ए और तेसखे बऊत दु:ख ओआ, से बार-बार पाणिये रे और बार-बार आगी रे पड़ी जाओआ।
\v 16 आऊँ तेसखे तेरे चेलेया गे ल्याआ था, पर तिना रे बोले से ठीक नि ऊआ"।
\v 17 प्रभु यीशुए जवाब दित्तेया, "ओ कम विश्वास करने वाळेयो और टीठ लोको! मा कदुओ तक तुसा साथे रणा? कदुओ तक तुसा खे सईन करूँ? तेसखे ओरे ल्याओ मांगे"।
\v 18 तेबे प्रभु यीशु दुष्टात्मा खे बके और तेबे दुष्टात्मा बारे निकळी गी और से पाऊ तेसी बख़ते ठीक ऊईगा।
\p
\v 19 तेबे चेलेया कल्ले जे आई की प्रभु यीशुए ते पूछेया, "आसे एसा खे कऊँ नि निकयाळी सके”?
\v 20 तिने तिना खे बोलेया, "आपणे कम विश्वासो री कमिया री बजअ ते; कऊँकि आऊँ तुसा खे सच्च लगी रा बोलणे कि अगर तुसा रा विश्वास एक अऊरिया रे दाणे बराबर बीए, तो तुसे एस पाह्ड़ो खे बोलोगे कि एथा ते पोरो खे सरकी जा, तो से चली जाणा और कोई बी गल्ल तुसा खे कठण नि ऊणी"।
\v 21 पर ये जाति बिना प्रार्थना और बअरतो ते नि निकळदी।
\s आपणी मौता रे बारे रे यीशुए री दुबारा भविष्यवाणी
\r मरकुस 9:30-32; लूका 9:43-45
\p
\v 22 जेबे सेयो गलिलो रे थे, तेबे प्रभु यीशुए तिना खे बोलेया, मनुष्य रा पुत्र, आदमिया रे आथो रे पकड़वाऊणा।
\v 23 तिना से काई देणा और से तीजे दिने जिऊँदा ऊई जाणा।ये सुणी की सेओ बऊत दु:खी ऊईगे"।
\s मन्दरो रा कर
\p
\v 24 जेबे सेयो कफरनहूम पऊँछे तेबे मन्दरो रे कर लणे वाळेया, पतरसो गे आई की पूछेया, "क्या तुसा रा गुरू मन्दरो रा कर नि देंदा”?
\v 25 तिने बोलेया कि आ, देओआ। जेबे सेयो कअरे आये तेबे प्रभु यीशुए तेसरे पूछणे ते पईले ई तेसखे बोलेया, "ओ शमौन! तूं क्या समजेया? तरतिया रे राजे कर केसते लओए? आपणे बच्चेया ते या पराया ते”?
\v 26 पतरसे तिना खे बोलेया, "पराया ते"। प्रभु यीशुए तेसखे बोलेया कि तेबे पाऊ तो बची गे।
\v 27 पर तेबे बी आसे तिना खे ठोकर नि देणा चांदे। तूं समुद्रो रे कनारे जा और बंसी पाणिये रे पा, जो मछली पईले निकळो, तेसा खे लओ और तेसा रा मूँ खोली की ताखे एक सिक्का मिलणा। तेस लओ और आपणे और मेरे बदले तिना खे देई दे।"
\c 18
\s स्वर्गो रे राज्य रे बड़ा कुण
\r मरकुस 9:33-37; लूका 9:46-48
\p
\v 1 तेस बख़ते चेले प्रभु यीशुओ गे आई की पूछणे लगे, "स्वर्गो रे राज्य रे बड़ा कूण ए”?
\v 2 प्रभु यीशुए एक बच्चा आपु गे बुलाया और तिना बीचे खड़ा कित्तेया
\v 3 और बोलेया, "आऊँ तुसा खे सच्च लगी रा बोलणे कि तदुओ तक तुसे नि फिरो और बच्चे जेड़े नि बणो, तुसे स्वर्गो रे राज्य रे नि जाई सकदे"।
\v 4 "जो कोई एस बच्चे जेड़ा आपु खे छोटा करोगा, से स्वर्गो रे राज्य रे बड़ा ऊणा
\v 5 और जो कोई मेरे नाओ ते बच्चेया खे मानोआ, से माखे मानोआ।
\s पाप करने री परीक्षा
\r मरकुस 9:42-48; लूका 17:1,2
\p
\v 6 पर जो कोई इना छोटेया बीचो ते, जो मा पाँदे विश्वास राखोए, एकी खे बी ठोकर देओगा, तो तेसखे पला ए कि तेसरे गळे रे चाक्किया रा एक बड़ा पूड़ लटकाईदो और तेसेखे डूगे समुद्रो रे डूबाई देयो"।
\v 7 "ठोकरी री बजअ ते एसा दुनिया पाँदे हाय! ठोकरी रा लगणा जरूरी ए; पर हाय तेस आदमिए खे जेसरी बजअ ते ठोकर लगोई"।
\p
\v 8 "अगर तेरा आथ या पैर ताखे ठोकर देओआ, तो तेस बाडी की सेटी दे, कऊँकि तेरे दो आथ और दो पैर ऊँदे ऊए बी अगर तूं कदी नि बिजणे वाळी आगी रे सेटेया जाओआ, तो ताखे बड़िया ए कि तूं टूण्डा या लंगड़ा ऊई की जिन्दगी बिताए"।
\v 9 "अगर तेरी आख तेरी ठोकरा री बजअ बणोई, तो तेसा निकयाळी की सेटी दे। दो आखी ऊँदे ऊए बी अगर तूँ नरको रिया आगी रे सेटेया जाओआ, तो ताखे पला ए कि तूं कांणा ऊई की जिन्दगी बिताए"।
\s राची री पेडा रा उदारण
\r लूका 15:3-7
\p
\v 10 "देखो, तुसे इना छोटेया बीचो ते केसी खे बी तुच्छ नि जाणना; कऊँकि आऊँ तुसा खे सच्च लगी रा बोलणे कि स्वर्गो रे तिना रे दूत मेरे स्वर्गिय पिते रा मूं सदा देखदे रओए।
\v 11 [कऊँकि मनुष्य रा पुत्र राचेया रे खे बचाणे आई रा"।]
\p
\v 12 "तुसे क्या सोचोए? अगर मानी लो केसी आदमियो गे सौ पेडा ए और तिना बीचो ते एक पेड राची जाओई, तो क्या से तिना नड़िनुए पेडा खे छाडी की और पाह्ड़ो पाँदे जाई की तेसा राची रिया पेडा खे टोळने नि जाणा?
\v 13 और अगर तेसखे से पेड मिली जाओ तो आऊँ तुसा खे सच लगी रा बोलणे कि से तिना नड़ीनुए पेडा खे, जो राची नि रईया थिया, ईतणा खुश नि ऊणा, जितणा तेसा राची री एक पेडा खे।
\v 14 एड़ी ई इच्छा, तुसा रे स्वर्गिय पिते री निए कि इना छोटेया बीचो ते एक बी नाश ओ"।
\s अपराधिया रे खलाफ व्यवहार
\p
\v 15 "अगर तेरा पाई तेरे खलाफ़ अपराध करो, तो तेसखे कल्ले जे लई जाई की समजेया, अगर से तेरी सुणोगा तो तें आपणा ते पाई पायी ला।
\v 16 अगर से तेरी नि सुणोगा, तो तूं आपु साथे, एकी-दूई जणे खे ओरी खे बी लई जा, 'ताकि हर एक गल्ला री गवाई, दो या तीन जणेया रे मूंओ ते पक्की कित्ती जाओ'।
\v 17 अगर से तिना री पनि मानो, तो तूं कलीसिया खे बोल, पर अगर से कलिसिया री पनि सुणोगा, तो तूं तेसखे दूजी जातिया रा और कर लणे वाळा जेड़ा समज"
\s रोकणा और मौका देणा
\p
\v 18 "आऊँ तुसा खे सच्च लगी रा बोलणे कि जो कुछ तुसा तरतिया रे बानणा, से स्वर्गो रे बानेया जाणा और जो कुछ तुसा तरतिया रे खोलणा, से स्वर्गो रे खोलेया जाणा"।
\v 19 "फेर आऊँ तुसा खे बोलूँआ कि जो कोई तरतिया रे दो जणे एक मन ऊई की तिजी खे मांगो, तो से मेरे स्वर्गिय पिते री तरफा ते, जो स्वर्गो रे ए, से तिना खे ऊई जाणा।
\v 20 कऊँकि जेती दो या तीन जणे मेरे नाओ ते कट्ठे ओए, तेती आऊँ तिना बीचे ओऊँआ"।
\s नरगुणे नौकरो रा उदारण
\p
\v 21 तेबे पतरसे नेड़े आई की प्रभु यीशुओ खे बोलेया, "ओ प्रभु! अगर मेरा पाई अपराध ई करदा रओ, तो आऊँ कितणी बार तेसखे माफ करूँ? क्या सात बार तक”?
\v 22 प्रभु यीशुए तेसखे बोलेया, "आऊँ तुसा खे ये नि बोलदा कि सात बार, बल्कि सात बारा रे सत्तर गुणे तक माफ करो"।
\p
\v 23 "तेबे ई तो स्वर्गो रा राज्य तेस राजे जेड़ा ए, जिने आपणे नौकरा ते लेखा लणा चाया।
\v 24 जेबे से लेखा लणे लगेया, तेबे एक आदमी तेस सामणे ल्याआ जो दस जार तोड़े रा कर्जदार था।
\v 25 जबकि तेसगे करज चुकाणे खे कुछ पनि था। तेबे तेसरे मालके बोलेया कि एसखे, एसरी लाड़ी, एसरे बच्चे और जो कुछ एसरे कअरो रे ए, से सब बेची देयो और तेबे एसरा करज चुकदा ऊई जाणा।
\v 26 तेबे से नौकर, आपणे मालको रे पैरा पाँदे पड़ी गा और माथा टेकणे लगेया, और बोलणे लगेया कि सब्र राख, मा सब वापस करी देणा।
\v 27 तेबे तेस नौकरो रे मालको खे तेस पाँदे तरस आई गा और तिने तेसरा सारा त्वार माफ करी ता"।
\p
\v 28 "पर जेबे से नौकर बारे निकळेया तेबे तेस साथले नौकरा बीचो ते तेसखे एक जणा मिलेया, जो, तेसरे सौ दिनारा रा कर्जदार था; तिने से पकड़ी की तेसरा गळा कोटेया और बोलेया कि जो तांगे मेरा त्वार ए तेस वापस कर।
\v 29 तेबे तेस साथला नौकर तेसरे पैरा पाँदे पड़ी की बोलणे लगेया कि सब्र राख, मा तेरा करज चुकाई देणा।
\v 30 पर से नि मानेया और तिने से जेला रे पाईता कि जदुओ तक इने मेरा करज नि दित्तेया, तदुओ तक ये एथी रणा।
\v 31 तेसरा साथी ये देखी की बऊत दु:खी ऊईगा और तिने सारा आल जाई की आपणे मालको गे बताया"।
\v 32 "तेबे तेसरे मालके से बुलाया और तेसखे बोलेया, ओ दुष्ट नौकर! जेबे तैं मांते प्रार्थना कित्ती थी, तेबे मैं तो तेरा सारा करज माफ करी ता था।
\p
\v 33 जेबे मैं तां पाँदे दया कित्ती, तो ताखे एस पाँदे दया नि करनी चाईयो थी?
\v 34 तेबे मालको खे रोष आईगा और तिने से सजा देणे वाळेया गे देयी ता और बोलेया कि जदुओ तक ये करज नि देई देंदा, तदुओ तक एसखे आपु गे ई राखो"।
\v 35 तेबे ई तो जो कोई तुसा बीचो ते आपणे पाईयो खे माफ नि करदा, तो मेरा पिता जो स्वर्गो रे ए, तिना बी तुसा साथे एड़ा ई करना।
\c 19
\s तलाको रे बारे रे यीशुए री शिक्षा
\r मरकुस 10:1-12
\p
\v 1 जेबे प्रभु यीशु इना गल्ला बोली चुके, तेबे सेयो गलीलो ते चली गे और यरदनो ते पार यहूदिया रे देशो रे आए।
\v 2 तेबे एक बड़ी पीड़ तिना पीछे आई गी और तिने सेयो तेती ठीक कित्ते।
\v 3 तेबे फरीसी तिना खे परखणे खे तिना गे आए और बोलणे लगे, क्या हर एक बजअ ते आपणी लाड़ी छाडणी खरी गल्ल ए।
\v 4 प्रभु यीशुए जवाब दित्तेया, "क्या तुसे नि पड़ी राखेया कि जिने सेयो बणाई राखे तिने शुरूओ ते ई मर्द और जवाणस बणाई की बोलेया"।
\q1
\v 5 इजी बजअ ते आदमी आपणे माया-बावा ते लग ऊई की आपणिया लाड़िया साथे रणा
\q2 और सेयो दोनो एक तन ऊणे।
\p
\v 6 तो एबे सेयो, दो नि पर एक तन ए। इजी री खातर, जो परमेशरे जोड़ी राखेया, तिना खे आदमी लग नि करो।
\v 7 तिने प्रभु यीशुओ खे बोलया कि तेबे मूसे कऊँ ठराई राखेया कि त्यागपत्र देयी की तेसा खे छाडी देओ।
\v 8 तिने तिना खे बोलेया कि मूसे तुसा रे मन कठोर ऊणे री बजअ ते तुसा खे आपणी लाड़ी छाडणे री आज्ञा दित्ती; पर शुरूओ रे एड़ा नि था।
\v 9 पर आऊँ तुसा खे सच्च बोलूँआ कि जो कोई व्याभिचार छाडी की ओर केसी कारणो ते आपणी लाड़िया खे त्यागपत्र देयी की, केसी दुजिया साथे ब्या करोआ, से व्याभिचार करोआ; और जो तेसा छाडी रिया साथे ब्या करोआ, से बी व्याभिचार करोआ।
\v 10 चेलेया तिना खे बोलेया, "अगर मर्दो रा जवाणसा साथे एड़ा सम्बन्ध ए, तो क्या ब्या करना खरा निए”?
\p
\v 11 तिने तिना खे बोलेया, "सारे ये वचन मानी नि सकदे, बस सेयो ई जिना खे एतेरा दान ए"।
\v 12 "कऊँकि कुछ नपुंसक एड़े ए, जो माया रे पेटो ते ई एड़े जम्मी रे; और कुछ नपुंसक एड़े ए, जो आदमिए नपुंसक बणाए और कुछ नपुंसक एड़े ए, जिने स्वर्गो रे राज्य खे आपु खे ई नपुंसक बणाई राखेया। जो इजी खे मानी सकोआ, से मानी लो"।
\s बाळका खे आशीर्वाद
\r मरकुस 10:13-16; लूका 18:15-17
\p
\v 13 तेबे लोक बच्चेया खे तिना गे ल्याए, ताकि सेयो तिना पाँदे आपणा आथ राखो और प्रार्थना करो; पर चेले तिना खे बकणे लगे।
\v 14 प्रभु यीशुए तिना खे बोलेया कि बच्चेया खे मांगे आऊणे देयो और तिना खे ना नि करो, कऊँकि स्वर्गो रा राज्य एड़ेया रा ई ए।
\v 15 तेबे सेयो तिना पाँदे आथ राखी की तेथा ते चली गे।
\s साऊकार आदमी और अनन्त जीवन
\r मरकुस 10:17-31; लूका 18:18-30
\p
\v 16 तेबे एक आदमिए तिना गे आई की बोलेया, "ओ गुरू! आऊँ एड़ा कूण जा खरा काम करूँ कि अनन्त जीवन पाऊँ”?
\v 17 प्रभु यीशुए तेसखे बोलेया, "तूं मांते पलाईया रे बारे रे कऊँ लगी रा पूछणे? खरा तो एक ई ए, पर अगर तूं जिंदगिया रे जाणा चाओ तो, आज्ञा खे मानेया कर"।
\v 18 तिने प्रभु यीशुए ते पूछेया, "कूण जी आज्ञा ए”?
\q1 तिने बोलेया कि अत्या, व्याभिचार, चोरी नि करना और ना चूठी गवाई देणा।
\p
\v 19 आपणे माया-बावा रा आदर करना और आपणे पड़ोसिया खे आपु जेड़ा प्यार करना।
\v 20 तिने जवाने तिना खे बोलेया कि इना सबी गल्ला खे तो आऊँ मानूँआ, पर एबे मांदे किजी गल्ला री कमी ए?
\v 21 प्रभु यीशुए तेस खे बोलेया कि अगर तूं सिध्द बणना चाया, तो जा, आपणा सारा माल बेची की कंगाळा खे देई दे; तेबे ताखे स्वर्गो रे खजाना मिलणा और मा पीछे आई जा।
\v 22 पर इना गल्ला सुणी की से उदास ऊईगा और तेथा ते चली गा, कऊँकि से बऊत साऊकार था।
\p
\v 23 तेबे प्रभु यीशुए आपणे चेलेया खे बोलेया, "आऊँ तुसा खे सच्च लगी रा बोलणे कि अमीरा रा स्वर्गो रे राज्य रे जाणा मुश्किल ए"।
\v 24 "आऊँ तुसा खे फेर बोलूँआ कि परमेशरो रे राज्य रे अमीरा रा जाणा, ऊंटो रा सूईया रे नाके ते निकळना सान ए"।
\v 25 ये सुणी की चेलेया हैरान ऊई की बोलेया, "तेबे केसरा उध्दार ऊई सकोआ”?
\v 26 प्रभु यीशुए तिना री तरफा खे देखेया और बोलेया, "आदमिया ते तो ये ऊई नि सकदा, पर परमेशरो ते सबकुछ ऊई सकोआ"।
\v 27 तेबे पतरसे बोलेया, "देखो, आसे तो सबकुछ छाडी की तुसा पीछे आईगे रे, तो आसा खे क्या मिलणा”?
\v 28 प्रभु यीशुए तिना खे बोलेया, "आऊँ तुसा खे सच्च लगी रा बोलणे कि जेबे नई सृष्टि ऊणी और मनुष्य रा पुत्र महिमा रे सिंहांसनो रे बैठणा, तो तुसे बी, जो मा पीछे आई रे, बारा सिंहांसनो पाँदे बैठणे और इस्राएलो रे बारा गोत्रा रा न्याय करना
\v 29 और जिने बी आपणे कअर, पाई, बईण, माए, बाओ, बाल-बच्चे और डोरू मा पीछे छाडी राखे, तेसखे सौ गुणा मिलणा और से अनन्त जीवनो रा अक्कदार ऊणा।
\v 30 पर बऊत ए जो पईले ए, सेयो पीछले ऊणे और जो पीछले ए, सेयो पईले ऊणे"।
\c 20
\s बगीचे रे मजूरदारा रा उदारण
\p
\v 1 स्वर्गो रा राज्य केसी कअरो रे मालको जेड़ा ए, जो प्यागा निकळेया, ताकि आपणे अँगूरो रे बगीचे रे मजूरदार लगाओ।
\v 2 तेबे तिने मजूरदारा री त्याड़ी एक दीनार कित्ती और सेयो आपणे अँगूरो रे बगीचे रे पेजे।
\v 3 तेबे तिने पईले पईरे बजारो रे जाई की कुछ ओर मजूरदार बेकार खड़े रे देखे।
\v 4 तिने तिना खे बोलेया कि तुसे बी अँगूरो रे बगीचे रे जाओ और जो कुछ ठीक ऊणा, से तुसा खे देऊँगा। तेबे सेयो बी चली गे।
\v 5 तेबे तिने दूजे और तीजे पईरो रे नेड़े निकळी की एड़ा ई कित्तेया।
\v 6 तेबे एक कंटा दिन रये और तिने फेर दूजे खड़े देखे और तिना खे बोलेया कि तुसे पूरे दिन एती बेकार कऊँ खड़े रे रये? तिने तेसखे बोलेया, कऊँकि आसे किने त्याड़िया पाँदे निए लगाए रे।
\v 7 तिने तिना खे बी बोलेया कि तुसे बी अँगूरो रे बगीचे रे जाओ।
\p
\v 8 सांजा अँगूरा रे बगीचे रे मालके आपणे पण्डारिये खे बोलेया कि मजूरदारा खे बुलाई की पिछलेया ते लई की आगलेया तक सबी खे मजदूरी देई दे।
\v 9 जेबे सेयो आए तेबे जो एक कंटे री त्याड़िया पाँदे थे आए रे, तिना खे एक-एक दीनार मिलेया।
\v 10 जो पईले थे आए रे तिने सोचेया कि आसा खे तो जादा मिलणा, पर तिना खे बी एक इ दीनार मिलेया।
\v 11 जेबे मिलेया, तेबे सेयो मनो रे मालको खे कुड़कुड़ाणे लगे और बोलणे लगे
\v 12 कि जो आसा ते बादो ते आए थे तिने तो एक ई कंटा काम कित्तेया था और तिना खे बी आसा बराबर ई दित्तेया और जिने पूरा दिन काम कित्तेया, पाआर चकेया और तूप सइन कित्ती?
\v 13 तिने तिना बीचो ते एकी जणे खे जवाब दित्तेया कि ओ दोस्त! मैं तां साथे कोई अन्याय निए कित्तेया रा, क्या तें ई माखे एक दीनार त्याड़िया खे नि बोलेया था?
\v 14 जो तेरा ए, तेस चक और चली जा; मेरी ये इच्छा ए कि जितणा ताखे देऊँ, तितणा ई पिछले खे बी देऊँ।
\v 15 क्या ये खरा निए कि आऊँ आपणे मालो साथे जो चाऊँ से करूँ। क्या तूं मेरे अच्छे ऊँदे ऊए बी माखे बुरी नज़रा ते देखेया?
\v 16 ईंयां ई जो पिछले ए, सेयो पईले ऊणे और जो पईले ए, सेयो पिछले ऊणे।
\s आपणी मौता रे बारे रे यीशुए री तीजी भविष्यवाणी
\r मरकुस 10:32-34; लूका 18:31-34
\p
\v 17 प्रभु यीशु यरूशलेमो खे जांदे ऊए आपणे बारा चेलेया खे लग जे लई गे और बाटा रे तिना खे बोलणे लगे,
\v 18 "देखो, आसे यरूशलेमो खे चली रे और मनुष्य रा पुत्र, बड़े पुरोईत और शास्त्रिया ते पकड़वाऊणा और तिना से काणे जोगा ठराणा।
\v 19 तिना से दुजिया जातिया रे आथो रे देयी देणा, ताकि सेयो तेसरा मजाक ऊड़ाओ, कोड़े बाओ और क्रूसो पाँदे चढ़ाओ। पर से तीजे दिने जिऊँदा ऊई जाणा"।
\s एकी माया री बिनती
\r मरकुस 10:35-45
\p
\v 20 तेबे जब्दिये रे पाऊआ री आम्मा आपणे पाऊआ साथे आई और प्रभु यीशुओ गे माथा तेकेया और तिना ते कुछ मांगणे लगी।
\v 21 प्रभु यीशुए तेसा खे बोलेया कि तूं क्या चाएई? तेसे बोलेया कि आऊँ चाऊँई कि तूं वादा कर कि मेरे ये दोनो पाऊ, तेरे राज्य रे, एक दाँणे और एक खूँजे कनारे बैठो।
\v 22 प्रभु यीशुए जवाब दित्तेया कि तुसे नि जाणदे कि क्या लगी रे मांगणे? जो कटोरा आऊँ पीणे वाळा ए, क्या तुसे पी सकोए? तिने बोलेया, आ, पी सकूँए।
\v 23 प्रभु यीशुए तिना खे बोलेया कि तुसे मेरा कटोरा तो पी सकोए, पर आपणे दांणे और खूँजे बठयाळना मेरा काम निए, पर जो मेरे पिते री तरफा ते त्यार ए कित्ते रे, तिना रा ए।
\p
\v 24 ये सुणी की बाकी दस चेलेया खे तिना दूँईं पाँदे रोष आया।
\v 25 प्रभु यीशुए सेयो आपु गे बुलाए और बोलेया कि तुसे जाणोए कि दूजी जातिया रे हाकिम तिना पाँदे राज करोए और जो बड़े ए, सेयो तिना पाँदे अक्क जमाओए।
\v 26 पर तुसा बीचे एड़ा नि ऊणा; पर जो कोई तुसा बीचो ते बड़ा ऊणा चाओआ, से तुसा रा नौकर बणो
\v 27 और जो तुसा बीचो ते बड़ा ऊणा चाओआ, से तुसा रा नौकर बणो।
\v 28 जेड़ा की मनुष्य रा पुत्र, से इजी खे नि आई रा कि तेसरी देख-बाळ करो, पर इजी खे आई रा कि से देख-बाळ करो और बऊत जणेया री खातर आपणे प्राण देयी देओ।
\s दूई अन्देया खे नजरा रा दान
\r मरकुस 10:46-52; लूका 18:35-43
\p
\v 29 जेबे सेयो यरिहो ते निकळने लगी रे थे, तेबे एक बडी पीड़ तिना पीछे आईगी।
\v 30 तेबे दो अन्दे, जो सड़का रे कनारे बैठी रे थे, तिने जेबे ये सुणेया कि प्रभु यीशु जाणे लगी रे, तो सेयो आका पायी की बोलणे लगे, "ओ प्रभु! दाऊदो री ल्वाद, आसा पाँदे दया कर"।
\v 31 लोक तिना खे बकणे लगे कि चुप रओ, पर सेयो ओर बी चींगी की बोलणे लगे, "ओ प्रभु! दाऊदो री ल्वाद, आसा पाँदे दया कर"।
\v 32 तेबे प्रभु यीशुए खड़े ऊई की सेयो बुलाए और बोलेया, "तुसे क्या चाओए कि आऊँ तुसा खे करूँ”?
\v 33 तिने बोलेया, "ओ प्रभु! ये कि म्हारिया आखी खुली जाओ"
\v 34 प्रभु यीशुओ खे तिना पाँदे तरस आया और तिने तिना रिया आखिया छूँईया और सेयो तेबु ई देखणे लगे और सेयो तिना पीछे चलणे लगे।
\c 21
\s यरूशलेमो रे विजय प्रवेश
\r मरकुस 11:1-11; लूका 19:28-40; यूहन्ना 12:12-19
\p
\v 1 यरूशलेमो रे नेड़े पऊँछी की सेयो जैतून पाह्ड़ो पाँदे बैतफगे रे नेड़े आए, तेबे प्रभु यीशुए आपणे दो चेले ये बोली की पेजे
\v 2 कि आपणे सामणे रे गांवो रे जाओ, तेती पऊँछदे ई तुसा खे एक गह्दी बानी री मिलणी और तेसा साथे एक बच्चा तुसा खे मिलणा, तिना खे खोली की मांगे ली आओ।
\v 3 अगर तुसा खे कोई कुछ बोलोगा, तेबे तिना खे बोलणा कि प्रभु यीशुओ खे इना ते कुछ मतलब ए, तेबे तिना तेबु सेयो पेजी देणी।
\v 4 ये तेबे ऊआ ताकि जो वचन भविष्यबक्ते बोलेया था, से पूरा ओ;
\q1
\v 5 "सिय्योनो री बेटिया खे बोलो, देख, तेरा राजा तांगे आओ ए,
\q2 से नम्र ए और गह्दे पाँदे बैठी रा, बल्कि लादूओ रे बच्चे पाँदे"।
\p
\v 6 चेलेया जाई की जिंया प्रभु यीशुए बोलेया था तिंयां ई कित्तेया।
\v 7 तेबे गह्दिया खे और बच्चे खे ल्याई की तिना पाँदे टाले पाए और तिना पाँदे बैठीगे।
\v 8 तेबे बऊत लोके आपणे टाले बाटा रे बछाइते और कइये डाळिया बाडी की बाटा रे बछाइतिया।
\v 9 जो पीड़ आगे-आगे और पीछे-पीछे चली री थी, से आका पाई-पाई की बोलणे लगी री थी, "दाऊदो री ल्वादा खे होशन्ना; धन्य ए से, जो प्रभुओ रे नाओ ते आओआ, सर्गो रे होशन्ना"।
\v 10 जेबे सेयो यरूशलेमो रे पऊँछे, तो सारे नगरो रे अलचल ऊई गी और लोक बोलणे लगे कि ये कूण ए?
\v 11 लोके बोलेया, "ये गलीलो रे नासरतो रा भविष्यबक्ता प्रभु यीशु ए"।
\s मन्दरो ते बपारिया खे निकयाळना
\r मरकुस 11:15-19; लूका 19:45-48; यूहन्ना 2:13-22
\p
\v 12 प्रभु यीशुए परमेशरो रे मन्दरो रे जाई की सेयो सब जणे निकयाळी ते, जो लेण-देण लगी रे थे करने और सर्राफो रे पीढ़े और कबूतरो खे बेचणे वाळिया चौकिया मूँदिया करी तिया।
\v 13 और तिना खे बोलेया, "लिखी राखेया कि मेरे कअरो खे प्रार्थना रा कअर बोलोए; पर तुसे से डाकूआ रा डवार बणाई ता रा"।
\v 14 तेबे अन्दे और लंगड़े, मन्दरो रे तिना गे आए और तिने सेयो ठीक करीते।
\v 15 पर जेबे, बड़े पुरोईते और शास्त्रिए, ये अचम्बे वाळे काम, जो तिने कित्ते थे और लोका खे मन्दरो रे दाऊदो री ल्वादा खे होशन्ना! बोलदे उए देखेया, तो सेयो बऊत रोषे ऊईगे और बोलणे लगे कि क्या तूं सुणने लगी रा कि लोक क्या लगी रे बोलणे?
\v 16 प्रभु यीशुए तिना खे बोलेया कि आ; क्या तैं ये कदी नि पढ़ेया कि, "बाळक और दूद पीणे वाळे बच्चेया रे मुओ ते तैं अपार स्तुति कराई?
\v 17 तेबे सेयो तिना खे छाडी की नगरो ते बारे बैतनिय्याहो खे गए और राथियो खे तेथी रए।
\s बिना फलो ते दाऊगळे रा डाळ
\r मरकुस 11:12-14, 20-24
\p
\v 18 प्यागा जेबे सेयो नगरो खे आऊणे लगी रे थे, तो तिना खे पूख लगी।
\v 19 तेबे तिने सड़का रे कनारे दाऊगळे रा एक डाळ देखी की तेस गे चली गे, पर तिदे पत्तेया खे छाडी की ओर कुछ नि था, तेबे तिने बोलेया कि आजो ते तांदे कोई फल नि लगणा और दाऊगळे रा डाळ तेबु ई सूकी गा।
\v 20 ये देखी की चेले हैरान ऊई गे और पूछणे लगे कि ये डाळ यबु ई किंयां सुकी गा?
\v 21 प्रभु यीशुए तिना खे जवाब दित्तेया, "आऊँ तुसा खे सच्च लगी रा बोलणे कि अगर तुसे विश्वास राखो और शक नि करो तो, तुसा इतणा ई नि करना, जो एस दाऊगळे रे डाळो साथे ऊआ; पर अगर एस पाह्ड़ो खे बी बोलोगे कि पट्ठी जा और समुद्रो रे पड़ी जा, तो ऊई जाणा"।
\v 22 और जो कुछ तुसे प्रार्थना रे विश्वासो साथे मांगोगे, तो से सब तुसा खे मिली जाणा।
\s यीशुए रे अक्को पाँदे सवाल
\r मरकुस 11:27-31; लूका 20:1-8
\p
\v 23 जेबे सेयो मन्दरो रे उपदेश लगी रे थे करने, तेबे बड़े पुरोईत और लोका रे बुजुर्ग तिना गे आए और पूछणे लगे कि तूं इना कामा केसरे अक्को ते करेया? और ताखे ये अक्क किने देयी राखेया?
\v 24 प्रभु यीशुए तिना खे जवाब दित्तेया कि आऊँ बी तुसा ते एक सवाल पूछूँआं, अगर जे तुसे बताओगे, तो मा बी बताई देणा कि आऊँ इना कामा केसरे अक्को ते करूँआ।
\v 25 "यूहन्ने रा बपतिस्मा केथा ते था? स्वर्गो रिया तरफा ते या आदमिए रिया तरफा ते”? सेयो आपु बीचे बिचार लगे करने कि अगर आसे बोलूँगे कि स्वर्गो ते, तो एस पुछणा कि तेबे तुसे तेसरा विश्वास कऊँ नि कित्तेया?
\v 26 और अगर बोलूँगे कि आदमिए री तरफा ते ए, तो आसा खे लोका रा डर ए, कऊँकि यो सब तेसखे भविष्यबक्ता जाणो थे।
\v 27 तो, तेबे तिने जवाब दित्तेया, "आसे कुछ नि जाणदे"। तेबे तिने बी तिना खे बोलेया कि तेबे आऊँ बी तुसा खे कुछ नि बतांदा कि इना कामा केसरे अक्को ते करूँआ।
\s दूई पाऊआ रा उदारण
\p
\v 28 "तुसे क्या समजोए? केसी आदमिए रे दो पाऊ थे; तिने पईले पाऊओ गे जाई की बोलेया कि ओ पाऊ! आज अँगूरो रे बगीचे रे जा।
\v 29 तिने बोलेया मा नि जाणा, पर से बादो ते पछताई की चलीगा।
\v 30 तेबे पिते दूजे गे जाई की बी एड़ा ई बोलेया, तिने जवाब दित्तेया कि आच्छा जी जाऊँआ, पर गया नि।
\v 31 इना दूँई बीचो ते किने पिते री इच्छा पूरी कित्ती? तिने बोलेया पईले, प्रभु यीशुए तिना खे बोलेया कि आऊँ तुसा खे सच्च लगी रा बोलणे कि कर लणे वाळे और वेश्या, तुसा ते पइले परमेशरो रे राज्य रे जाओए।
\v 32 कऊँकि यूहन्ना तर्मो री बाट बतांदे ऊए तुसा गे आया और तुसे तेसरा विश्वास नि कित्तेया, पर कर लणे वाळे और वेश्या तेसरा विश्वास कित्तेया और तुसे ये देखी की बादो ते पनि पछताए कि तेसरा विश्वास करी लंदे।
\s बऊत बुरे जीम्मीदारा रा उदारण
\r मरकुस12:1-12; लूका 20:9-19
\p
\v 33 प्रभु यीशुए तिना खे एक ओर उदारण सुणाया कि एक करेलू मालक था। जिने अँगूरा रा बगीचा लगाया और तिदे चँऊं कनारे ते बाड़ लगाईता, तेबे7 तिदे रसो रा कूण्ड खणेया और गूम्मट बणाया और तेतेरा ठेका जीम्मीदारा गे देई की आपु परदेसो खे चली गा।
\v 34 जेबे फलो रा बख़त नेड़े आया तेबे तिने आपणे नौकर तिजी रा फल लणे तिना जीम्मीदारा गे पेजे।
\v 35 पर जीम्मीदारे तेसरे नौकर पकड़ी की कोई कूटे, कोई काईते और केसी खे पात्थर बाए।
\v 36 तेबे मालके पईले ते जादा नौकर पेजे, पर तिने तिना साथे बी तेड़ा ई कित्तेया।
\v 37 तेबे आखरी रे तिने आपणा पाऊ ये सोची की पेजेया कि एसरा तो सेयो आदर करोगे।
\v 38 पर जीम्मीदारे पाऊओ खे देखी की आपु बीचे ये बोलेया, "ये तो बारस ए, आओ एसखे काई देऊँए और एसरी जायदात लयी लऊँए"।
\v 39 तेबे तिने से पकड़ेया और अँगूरो रे बगीचे ते बारे निकयाळी की काईता।
\v 40 बादो ते जेबे अँगूरो रे बगीचे रा मालक आऊणा, तो तेस तिना जीम्मीदारा साथे क्या करना?
\v 41 तिने प्रभु यीशुओ खे जवाब दित्तेया, "तेस बुरे लोक बुरी तरअ ते नाश करने और अँगूरो रे बगीचे रा ठेका केसी ओरी जीम्मीदारा गे देयी देणा। जिना बख़तो पाँदे तेसखे फल देयी देया करना।
\q1
\v 42 प्रभु यीशुए तिना खे बोलेया कि क्या तुसे पवित्र शास्त्रो रे ये कदी नि पढ़ेया कि
\q2 जो पात्थर राज मिस्त्रिए नकम्मा ठराया,
\q1 से ई कूणे रे सिरे रा पात्थर ऊईगा।
\q2 ये प्रभुओ रिया तरफा ते ऊआ, पर आसा री नजरा रे नऊखा ई ए,
\p
\v 43 तेबे ई तो आऊँ तुसा खे बोलूँआ कि परमेशरो रा राज्य तुसा ते लई लणा और एड़िया जातिआ गे देयी देणा, जो फल ल्याओ।
\v 44 "जो एस पात्थरो पाँदे पड़ना, से चूर-चूर ऊई जाणा और जेस पाँदे ये पड़ना, से पीसी देणा"।
\v 45 बड़े पुरोईत और फरीसी तिना रे उदारण सुणी की समजी गे कि सेयो आसा रे बारे रे लगी रे बोलणे।
\v 46 तेबे तिने सेयो पकड़ने चाए, पर लोका ते डरी गे, कऊँकि सेयो तिना खे भविष्यबक्ता मानो थे।
\c 22
\s ब्याओ री पाटिया रा उदारण
\r लूका 14:15-24
\p
\v 1 तेबे फेर प्रभु यीशु तिना साथे उदारणा रे बोलणे लगे,
\v 2 "स्वर्गो रा राज्य तेस राजे जेड़ा ए, जिने आपणे पाऊओ रा ब्या कित्तेया।
\v 3 तेबे तिने आपणे नौकर पेजे कि जाओ, निंऊँदा दित्ते रे लोका खे ब्याओ री पाटिया रे बुलाओ, पर तिने आऊँणा नि चाया।
\v 4 तेबे तिने आपणे नौकर ये बोली की पेजे कि निऊँदा दित्ते रे लोका खे बोलो कि आऊँ पाटी त्यार करी चुकेया रा। मेरे बळद और पाळे रे डांगर सब बाडी ते रे; और सब कुछ त्यार ए, ब्याओ री पाटिया रे आओ।
\v 5 पर तिने कोई परवा नि कित्ती और कोई आपणे डोरूआ खे और कोई आपणे कामो खे चली गा।
\v 6 और जो बचे, तिने सेयो नौकर पकड़े और तिना रा मज़ाक ऊड़ाया और काई ते।
\v 7 राजे खे रोष आईगा और तिने आपणी सेना पेजी और जो अत्यारे थे, तिना रा सत्या नाश करी ता और तिना रे नगर फूकी ते।
\v 8 तेबे तिने आपणे नौकरा खे बोलेया, ब्याओ री रोटी तो त्यार ए, पर खाणे वाळे नि आए।
\v 9 एबे एड़ा करो कि चौको रे जाओ और जितणे लोक बी तुसा खे मिलोगे, तिना खे रोटी खाणे ली आओ।
\v 10 तेबे नौकर गए और खरे बुरे जो बी मिले सबी खे कट्ठे करी ली आया और ब्याओ रा कर आदमिया साथे फरी गा।
\p
\v 11 "जेबे राजा मईमना खे देखणे पीतरे गया, तेबे तिने देखेया कि एक आदमिए ब्याओ रे टाले नि थे पइने रे।
\v 12 तिने तेसते पूछेया कि तूं एती ब्याओ रे टाले पइनी की कऊँ नि आई रा? तेसरा मूं बन्द ऊईगा।
\v 13 तेबे राजे, नौकरा खे बोलेया कि एसरे आथ-पैर बानो और एसखे बारे न्हेरे रे राखी देओ, तेती रोणा और दांद किरड़णा ई ऊणा।
\q1
\v 14 "कऊँकि बुलाए रे तो बऊत ए,
\q2 पर चुणे रे थोड़े ई ए"।
\s कैसरो रो कर देणा
\r मरकुस 12:13-17; लूका 20:20-26
\p
\v 15 तेबे फरीसी गए और आपु बीचे सोच-बिचार लगे करने कि एसखे किंयां फसाइए?
\v 16 तेबे तिने आपणे चेले, हेरोदिए साथे ये बोलणे पेजे; कि ओ गुरू! आसे जाणूँए कि तुसे सच्चे और परमेशरो री बाट सच्चाईया साथे सिखाओए, और केसी री परवा नि करदे, कऊँकि तुसे आदमिए रा मूं देखी की गल्ल नि करदे।
\v 17 तो तुसे आसा खे बताओ कि तुसे क्या समजोए? कैसरो खे कर देणा खरा ए या नई।
\v 18 प्रभु यीशुए खे तिना री दुष्टता पता थी और तिने बोलेया, "ओ कपटियो; माखे कऊँ परखोए?
\v 19 करो रा सिक्का मांगे दखाओ। तेबे सेयो तिना गे एक दीनार ली आए।
\v 20 प्रभु यीशुए तिना ते पूछेया कि ये मूर्ति और ये नाओ केसरा ए?
\v 21 तिने बोलेया कि कैसरो रा, तेबे तिने बोलेया कि जो कैसरो रा ए से कैसरो खे और जो परमेशरो रा ए से परमेशरो खे देओ"।
\v 22 ये सुणी की सेयो हैरान ऊई गे और तिना खे छाडी की चली गे।
\s मरी की दुबारा जिऊँदा ऊणा और ब्या
\r मरकुस 12:18-27; लूका 20:27-40
\p
\v 23 तेसी दिने सदूकी, जो बोलो थे कि जो मरी जाओ ए तिना रा दुबारा जन्म नि ऊँदा, प्रभु यीशुओ गे आए और पूछणे लगे
\v 24 कि ओ गुरू! मूसे बोलेया था कि अगर कोई बिना ल्वादा ते मरी जाओ, तो तेसरा पाई तेसरी लाड़िया साथे ब्या करी लओ और आपणे पाईये खे वंश पैदा करो।
\v 25 एबे आसा रे सात पाई थे, बडा पाई बिना ल्वादा ते ई मरी गा और ल्वाद ना ऊणे री बजअ ते आपणी लाड़िया खे आपणे पाइयो खे छाडी गा।
\v 26 तिंयां ई दूजे और तीजे बी एड़ा ई कित्तेया और साता साथे एड़ा ई ऊआ।
\v 27 सबी ते बादो ते, से जवाणस बी मरी गी।
\v 28 जेबे से जिऊँदी ऊणी तो केसरी लाड़ी ऊणी? कऊँकि से तो सबी री लाड़ी रयी चुकी थी।
\v 29 प्रभु यीशुए तिना खे जवाब दित्तेया कि तुसे पवित्र शास्त्र और परमेशरो री सामर्थ नि जाणदे, तेबे ई तो तुसा ते पूल ऊई री।
\v 30 कऊँकि जेबे जिऊँदे ऊणे, तेबे ब्या-शादिया नि ऊणियां, पर सेयो स्वर्गो रे परमेशरो रे दूतो जेड़े ऊणे।
\v 31 पर क्या तुसे, मरे रे जिऊँदे ऊणे रे बारे रे ये वचन नि पड़ेया, जो परमेशरे तुसा खे बोलेया।
\q1
\v 32 कि आऊँ अब्राहम, इसहाक और याकूबो रा परमेशर आ,
\q2 सेयो मरे रेया रे नि, पर जिऊँदेया रे परमेशर ए।
\v 33 ये सुणी की लोक तिना रे उपदेशो ते हैरान ऊई गे।
\s सबी ते बड़ी आज्ञा
\r मरकुस 12:28-34; लूका 10:25-28
\p
\v 34 जेबे फरीसिए सुणेया कि तिने सदूकिए रे मूं बन्द करी ते, तो सेयो कट्ठे ऊई गे।
\v 35 तेबे तिना बीचो ते एक व्यवस्थापके तिना खे परखणे खे पूछेया,
\v 36 "ओ गुरु! व्यवस्था रे कुण जी गल्ल बड़ी ए”?
\v 37 प्रभु यीशुए तेसखे बोलेया, “तूं परमेशर आपणे प्रभुओ साथे, आपणे सारे मन, आपणे सारे प्राण और आपणी सारी अकला साथे प्यार राख"।
\v 38 बड़ी और मुख्य आज्ञा तो ये ई ए।
\v 39 और एसा ई जेड़ी ये दूजी बी ए, "तूं आपणे पड़ोसियो साथे आपु जेड़ा प्यार राख"।
\v 40 ये ई दो आज्ञा सारी व्यवस्था और भविष्यवाणिया रा आधार ए।
\s मसीह केसरी ल्वाद ए
\r मरकुस 12:35-37; लूका 20:41-44
\p
\v 41 जेबे फरीसी कट्ठे थे, तेबे प्रभु यीशुए तिना ते पूछेया,
\v 42 "मसीहो रे बारे रे तुसे क्या सोचोए? से केस री ल्वाद ए”? फरीसीए बोलेया, "दाऊदो री"।
\v 43 तेबे तिने फेर पूछेया कि तेबे दाऊद आत्मा रे परी की तेसखे प्रभु कऊँ बोलोआ?
\v 44 कि प्रभुए, मेरे प्रभुओ खे बोलेया कि मेरे दाँणे बैठ, जदुओ तक आऊँ तेरे बैरिया खे तेरे पैरा निठे नि ल्याई देऊँ।
\v 45 तो, जेबे दाऊद तेसखे प्रभु बोलोआ, तो से तेसरा पाऊ किंयां ऊआ? इजी रा जवाब कोई नि देयी सकेया।
\v 46 पर तिजी ते बादो ते केसी री इम्मत नि ऊई कि तिना ते कुछ ओर पुछी सकिए।
\c 23
\s शास्त्री और फरीसिया ते बची की रओ
\r मरकुस 12:38,39; लूका 11:43,46; 20:45,46
\p
\v 1 तेबे प्रभु यीशुए पीड़ा खे और आपणे चेलेया खे बोलेया कि
\v 2 शास्त्री और फरीसी, मूसे री गद्दिया रे बैठी रे।
\v 3 तो, अगर सेयो तुसा खे जो कुछ बोलो, से करना और मानणा, पर तिना जेड़े काम नि करना, कऊँकि सेयो बोलो तो आए, पर करदे नि।
\v 4 सेयो एक एड़े बोजे खे, जो आदमी चकी नि सकदा, बानी की आदमिया री कांदा पाँदे राखी देओए; पर तुसे तिना खे आपणी गुठिया साथे बी सरकाणा नि चान्दे।
\v 5 सेयो आपणे सारे काम लोका खे दखाणे री तंईं करोए, सेयो आपणे जन्त्र चौड़े करोए और आपणे टालेया रे पल्ले बड़ाओ ए।
\v 6 पाटिया रे खास-खास जगा और सभा रे खास-खास जगा
\v 7 और बजारो रे नमस्ते और आदमिया ते गुरू बुलाणा तिना खे अच्छा लगोआ।
\v 8 पर तुसे आपणे आपु खे गुरू नि बुलवाणा; कऊँकि तुसा रा एक ई गुरू ए और तुसे सब पाई ए।
\v 9 तरतिया रे केसी खे पिता नि बोलणा, कऊँकि तुसा रा एक ई पिता ए, जो स्वर्गो रे ए।
\v 10 और मालक पनि बुलाणा, कऊँकि तुसा रा एक ई मालक ए, मतलब- 'मसीह'।
\v 11 जो तुसा बीचो ते बड़ा ओ, से तुसा रा नौकर बणो।
\v 12 जो कोई आपु खे बड़ा बणाओगा, से छोटा ऊणा; और जो कोई आपु खे छोटा बणाओगा से बड़ा ऊणा।
\s शास्त्री और फरीसिया रे ढोंगो री बुराई
\r मरकुस 12:40; लूका 11:39-42,44,52; 20:47
\p
\v 13 "ओ कपटी शास्त्री और फरीसियो तुसा पाँदे हाय! तुसे आदमिया खे स्वर्गो रे राज्य रा द्वार बंद करोए। तुसे ना तो आपु ई तेती जाणा चांदे और ना ई तिदे जाणे वाळेया खे जाणे देंदे"।
\v 14 "ओ कपटी शास्त्री और फरीसीयो तुसा खे हाय! तुसे बिदुआ रे कअर खाई जाओए और दखाणे री तंईं बऊत देर तक प्रार्थना करदे रओए, तेबे ई तो तुसा खे जादा सजा मिलणी"।
\p
\v 15 "ओ कपटी शास्त्री और फरीसीयो तुसा खे हाय! तुसे एकी जणे खे आपणे मतो रे ल्याऊणे री तंईं सारे जल और थलो रे फिरोए और जेबे से तुसा रे मतो रे आई जाओआ, तो तेसखे आपु ते दुगणा नरको री सजा जोगा बणाई देओए"।
\p
\v 16 "ओ अन्दे अगुओ तुसा खे हाय! जो बोलोए कि अगर कोई मन्दरो री कसम खाओ तो कुछ नि, पर जो मन्दरो रे सुइने री कसम खाओगा से तिजी साथे बानी जाऊणा"।
\v 17 "ओ मूर्खो और अन्दो कुण बड़ा ए, सुईना या से मन्दर, जेते साथे सुईना पवित्र ओआ”?
\v 18 फेर बोलोए कि अगर कोई बेदिया री कसम खाओ तो कुछ निए, पर से पेंट जो तिजी पाँदे ए, तेतेरी कसम खाओगा, तो बानी जाऊणा।
\v 19 ओ अन्दो! कुण बड़ा ए, पेंट या बेदी; जेते साथे पेंट पवित्र ओई?
\v 20 तेबे ई तो, जो बेदिया री कसम खाओआ, से तेतेरी और जो बी तेते पाँदे ए, तेतेरी बी कसम खाओआ।
\v 21 जो मन्दरो री कसम खाओआ, से तेतेरी और तिदे रणे वाळेया री बी कसम खाओआ।
\v 22 जो स्वर्गो री कसम खाओआ, से परमेशरो रे सिंहांसनो री और तिदे बैठणे वाळेया री बी कसम खाओआ।
\p
\v 23 "ओ कपटी शास्त्री और फरीसियो तुसा खे हाय! तुसे पदीने, संफ और जीरे रा दसुआ पाग देओए, पर तुसे व्यवस्था रिया गूढ़ गल्ला छाडी ती रिया, तुसा खे चाईयो था कि इना खे बी करदे रंदे और तिना खे पनि छाडदे"।
\v 24 ओ अन्दे अगुओ! तुसे माच्छरो खे तो कनारे ताळी देओए, पर ऊँटो खे निग़ळी जाओए।
\p
\v 25 ओ कपटी शास्त्रियो और फरीसियो तुसा खे हाय! तुसे कटोरे और थाळिया खे तो ओपरे-ओपरे मांजी लओए, पर पितरा ते अन्देर असयंमा ते फरे रे ए।
\v 26 ओ अन्दे फरीसी, पइले कटोरे, थाळिया खे पीतरा ते मांज, ताकि सेयो बारा ते बी साफ ओ।
\p
\v 27 "ओ कपटी शास्त्रियो और फरीसियो तुसा खे हाय! तुसे चूना फिरी री कब्रा जेड़े ए, जो पांदा ते तो सुन्दर दिशोई पर, पीतरा ते मरेया रिया और सारिया गन्दगिया साथे फरी रिये।
\v 28 तिंयां ई तुसे बी, सामणे तो लोका खे तर्मी दखाओ ए, पर पीतरो ते कपट और पापो साथे फरे रे ए।
\s शास्‍त्री और फरीसिया पाँदे सजा री भविष्यवाणी
\r लूका 11:47-51
\p
\v 29 ओ कपटी शास्त्रियो और फरीसीयो तुसा खे हाय! तुसे भविष्यबक्ते रिया कब्रा सजाओए और तर्मिया रिया कब्रा बणाओ ए।
\v 30 और बोलोए, "अगर आसे आपणे बाप-दादेया रे बख़तो रे ऊँदे, तो भविष्यबक्तेया रिया अत्या रे तिना रा साथ नि देंदे"।
\v 31 इजी ते तो तुसे आपणी ई गवाई देओए कि तुसे भविष्यबक्तेया खे काणे वाळेया री ल्वाद ए।
\v 32 तो तुसे आपणे बाप-दादेया रे पापो रा कड़ा पूरी तरअ ते परी दो।
\v 33 "ओ सापो, ओ करेते रे बच्चेयो! तुसे नरको रे दण्डो ते किंयां बचणे”?
\v 34 तेबे ई तो देखो, आऊँ तुसा गे भविष्यबक्ता खे, अकलमंदा खे और शास्त्रिया खे पेजुँआ और तुसा तिना बीचो ते कई काणे और क्रूसो पाँदे चढ़ाई देणे और कईया खे आपणे आराधनालय रे कोड़े बाणे और सेयो एकी नगरो ते दूजे नगरो खे खदेड़ने।
\v 35 जिदे तर्मी हाबिलो ते लई की बिरिक्याहो रा पाऊ जकरयाहो तक, जो तुसे मन्दरो रे और बेदिया बीचे काए थे, जितणे तर्मिया रा खून तरतिया रे बयी रा, से सब तुसा रे सिरो पाँदे पड़ना।
\v 36 आऊँ तुसा खे सच लगी रा बोलणे कि यो सब गल्ला एस बख़तो रे लोका पाँदे आऊणियां।
\s यरूशलेमो खे रोणा
\r (लूका 13:34,35)
\p
\v 37 "ओ यरूशलेम, ओ यरूशलेम! तूं जो भविष्यबक्तेया खे काओआ और जो तांगे पेजी राखे, तिना खे पात्थर बाएया, कितणी बार मैं चाया कि जिंयां मुर्गी आपणे बच्चेया खे आपणे पंखो निठे कट्ठे करोई, तियां ई आऊँ बी आपणे बाळका खे कट्ठे करी लूँ; पर तुसे नि चाया"।
\v 38 देखो, तुसा रा कअर तुसा खे उजाड़ी की छाडी ता।
\v 39 कऊँकि आऊँ तुसा खे बोलूँआ कि यबुओ ते जदुओ तक तुसे नि बोलोगे कि "धन्य ए सेयो, जो प्रभुओ रे नाओ ते आओए, तदुओ तक तुसा आऊँ फेर कदी नि देखणा"।
\c 24
\s मन्दरो रे विनाशो री भविष्यवाणी
\r मरकुस 13:1,2; लूका 21:5,6
\p
\v 1 जेबे प्रभु यीशु मन्दरो ते निकळी की जाणे लगी रे थे, तेबे तिना रे चेले मन्दरो री रचना दखाणे खे तिना गे आए।
\v 2 प्रभु यीशुए तिना खे बोलेया, "तुसे जो ये सब कुछ लगी रे ना देखदे, आऊँ तुसा खे सच्च लगी रा बोलणे कि एती एड़ा कोई पात्थर नि बचणा, जो टाळेया नि जाणा"।
\s मुसीबत और क्ळेश
\r (मरकुस 13:3-13; लूका 21:7-19
\p
\v 3 जेबे सेयो जैतूनो पाह्ड़ो पाँदे बैठे रे थे, तेबे चेलेया लग जे आई की तिना खे बोलेया, "आसा गे बताओ कि यो गल्ला कदी ऊणियां? तुसा रे आऊणे रा और दुनिया रे आखरी रा क्या चिह्न् ऊणा”?
\v 4 प्रभु यीशुए तिना खे जवाब दित्तेया, "सावधान रओ! कोई तुसा खे भरमाओ नि।
\v 5 कऊँकि बऊत जणे एड़े ऊणे जो, मेरे नाओ ते आऊणे और बोलणा कि आऊँ मसीह ए; और तिना बऊत जणे भरमाणे"।
\v 6 तुसा लड़ाई-चगड़े रिया चर्चा सुणनियां, पर कबराणा नि कऊँकि इना रा ऊणा जरूरी ए, पर तेस बख़ते अन्त नि ऊणा।
\v 7 कऊँकि जातिया पाँदे जातिया औए राज्य पाँदे राज्य चढ़ाई करनी और जगा-जगा अकाल पड़ना और ईलण ऊणे।
\v 8 इना सबी गल्ला ते, पीड़ा री शुरुआत ऊणी।
\v 9 तेबे तिना तुसे क्ळेश देणे खे पकड़वाणे और तुसे काणे और मेरे नाओ री बजअ ते सबी जातिया रे लोका तुसा ते बैर राखणा।
\v 10 तेबे बऊत जणेया ते ठोकर खाणी और एकी-दूजे पकड़वाणे और एकी-दूजे ते बैर राखणा।
\v 11 बऊत सारे चूठे भविष्यबक्ता खड़े ऊणे और तिना बऊत लोक भरमाणे।
\v 12 पापो रे बड़ने ते बऊत जणेया रा प्यार ठण्डा पड़ी जाणा।
\v 13 "पर जो आखरी तक सब्र राखोगा, तेसरा ऊध्दार ऊणा"।
\v 14 और राज्य रा ये सुसमाचार सारी दुनिया रे प्रचार ऊणा, ताकि सब जातिया पाँदे गवाई ओ, तेबे अन्त आई जाणा।
\s बऊत बडी मुसीबता री शुरुआत
\r मरकुस 13:14-23; लूका 21:20-24
\p
\v 15 तो जेबे तुसे, तेसा ऊजाड़ने वाळिया घृणित चीजा खे, जेतेरी चर्चा दानिय्यल भविष्यबक्ते कित्ती थी, पवित्र जगा रे खड़ी देखो,(जो पढ़ोगा, से समजोगा)।
\v 16 "तेबे जो यहूदिया रे ओ, सेयो पाह्ड़ो खे नठी जाओ"।
\v 17 "जो छतो पाँदे ओ, सेयो आपणे कअरो ते समान लणे नि उतरो
\v 18 और जो डोरूआ रे ओ, सेयो आपणे टाले लणे पीछे नि आटो"।
\p
\v 19 "तिना दिना रे जो गर्भवती ऊणी और जो दूद पल्याणे वाळी ऊणी तिना खे हाय! हाय”!
\v 20 प्रार्थना करेया करो कि तुसा खे ठण्डी रे और सब़्तो रे दिने नठणा नि पड़ो।
\v 21 कऊँकि तेस बख़ते एड़ा पारी क्ळेश ऊणा, जेड़ा दुनिया री शुरूओ ते लई की यबुओ तक कदी नि ऊआ और ना ऊणा।
\v 22 अगर सेयो दिन कटाए रे नि ऊन्दे, तो कोई प्राणी नि बचणा था; पर चुणे ऊए री बजअ ते सेयो दिन कटाए जाणे।
\v 23 तेस बख़ते अगर कोई तुसा खे बोलो कि देखो, 'मसीह एती ए, या तेती ए', तो विश्वास नि करना।
\p
\v 24 "कऊँकि चूठे मसीह और चूठे भविष्यबक्ता उठ खड़े ऊणे और तिना बड़े-बड़े चिह्न् और नऊखे ई काम दखाणे कि अगर ऊई सको तो, जो चूणी राखे तिना खे बी भरमायी देऊँए"।
\v 25 देखो, मैं पइले ते ई तुसा खे ये सबकुछ बोली ता रा।
\v 26 तेबे अगर सेयो तुसा खे बोलो, "देखो, से जंगळो रे ए, तो चली नि जाणा, या देखो, से छतो पाँदे ए, तो विश्वास नि करना"।
\p
\v 27 "कऊँकि जिंयाँ बिजळी पूर्वो ते निकळी की पच्छमो तक चमकोई, तिंयाँ ई मनुष्य रे पुत्रो रा आऊणा बी ऊणा"।
\v 28 जेती लोथ ऊणी, तेथी ईल्ला कट्ठिया ऊणिया।
\s मनुष्य रे पुत्रो रा दुबारा आऊणा
\r मरकुस 13:24-27; लूका 12:25-28
\p
\v 29 "तिना दिना रे क्ळेशो ते बाद सूरज चट ई फिका (न्हेरा) ऊई जाणा और चान्दो रा प्रयासा जांदा रणा, तारे सर्गो ते छुटदे रणे और सर्गो रिया शक्तिया इलाईया जाणिया"।
\v 30 तेबे मनुष्य रे पुत्रो रा चिह्न् सर्गो रे दिशणा। तेबे तरतिया रे सबी कुला रे लोका छातिया पीटणियां और मनुष्य रा पुत्र बड़ी सामर्थ और महिमा साथे सर्गो रे बादळा पाँदे आऊँदे ऊए देखणा।
\v 31 तेस तुरहिया रे बड़ी आवाजा साथे, आपणे दूत पेजणे और तिना सर्गो रे एती छोरो ते लई की तेती छोरो तक, चारो दिशा रे तेसरे चूणे रे कट्ठे करने।
\s दाऊगळे रे डाळो रा उदारण
\r मरकुस 13:28-31; लूका 21:29-33
\p
\v 32 "दाऊगळे रे डाळो ते ये उदारण सीखो, जेबे तेतेरी डाळी नरम ऊई जओई और पत्ते निकळने लगोए, तो तुसे जाणी लओए कि तऊँदी नेड़े ए।
\v 33 ईयां ई जेबे तुसे इना सबी गल्ला खे देखो, तो समजो कि से नेड़े ए, बल्कि दवारो पाँदे ई ए"।
\v 34 "आऊँ तुसा खे सच लगी रा बोलणे कि जदुओ तक यो सब गल्ला पूरिया नि ऊई जाओ, तदुओ तक एसा पीढ़िया रा अन्त नि ऊणा"।
\v 35 "सर्ग और तरती टळी जाओगी, पर मेरिया गल्ला कदी नि टळनियां"।
\s जागदे रओ
\r मरकुस13:32-37; लूका 17:26-30, 34-36
\p
\v 36 "तेस दिनो रे बारे रे और तेस कड़िया रे बारे रे कोई नि जाणदा, ना स्वर्गो रे दूत, ना पुत्र, पर बस 'पिता' जाणोआ।
\v 37 जेड़े नूहो रे दिन थे, तियां ई मनुष्य रे पुत्रो रा आऊणा बी ऊणा।
\v 38 कऊँकि जियां जल-प्रलय ते पईले, जदुओ तक नूह जाह्जो रे नि चढ़ेया, तदुओ तक लोक खाओ-पीओ थे और तिना रे शादी- ब्या ओ थे
\v 39 और जदुओ तक जल-प्रलय तिना सबी खे हड़ाई की नि लईगा, तदुओ तक तिना खे कुछ बी पता नि चलेया; तिंयां ई मनुष्य रे पुत्रो रा बी आऊणा ऊणा।
\v 40 तेस बख़ते दो जणे डोरूआ रे ऊणे, एक लयी लणा और दूजा छाडी देणा।
\v 41 दो जवाणसा चाक्की लगी री ऊणिया पीशणे, एक लयी जाणी और दूजी छाडी देणी।
\v 42 तेबे ई तो, जागदे रओ, कऊँकि तुसे नि जाणदे कि तुसा रा प्रभु केस दिने आई जाणा।
\v 43 पर ये जाणी लओ कि कअरो रे मालको खे पता ऊँदा कि चोर कदी जे आऊणा तो, से जागदा रंदा और आपणे कअरे चोरी नि ऊणे देंदा।
\v 44 इजी री खातर तुसे बी त्यार रओ, कऊँकि जेस कड़िया रे बारे रे तुसे सोचदे पनि, तेसी कड़िया रे मनुष्य रा पुत्र आई जाणा।
\s विश्वासो जोगा नौकर और दुष्ट नौकर
\r लूका 12:41-48
\p
\v 45 "तो से विश्वासो जोगा और अकलमंद नौकर कुण ए, जो मालके आपणे नौकरा पाँदे सरदार बणाया, कि बख़तो पाँदे तिना खे रोटी देओ”?
\v 46 "धन्य ए से नौकर, जेसखे तेसरा मालक आई की ईयां ई करदा ऊआ देखो"।
\v 47 आऊँ तुसा खे सच्च लगी रा बोलणे कि तेस तेसखे आपणे सारे खजाने रा अक्क देयी देणा।
\v 48 पर अगर से दुष्ट नौकर सोचणे लगो कि मेरे मालको खे आऊणे रे देर ए
\v 49 और आपणे साथलेया नौकरा खे कुटणे लगी जाओ और पीणे वाळेया साथे खाओ- पीओ,
\v 50 तो तेस दासो रा मालक एड़े दिने आऊणा, जेबे से तेसखे न्याळदा ई ना ओ और एड़िया कड़िया दे, जेतेखे से नि जाणदा ओ।
\v 51 तेबे तेस तेसखे बऊत दण्ड देणा और तेसरा इस्सा कपटिया साथे ठराणा; तेती रोणा और दांद किरड़ना ई ऊणा।
\c 25
\s दस कुँआरिया रा उदारण
\p
\v 1 तेबे स्वर्गो रा राज्य तिना दस कुँआरिया जेड़ा ऊणा, जो आपणिया मशाला लयी की लाड़े साथे मिलणे खे निकळिया।
\v 2 तिना बीचो ते पांज मूर्ख और पांज समजदार थिया।
\v 3 जो मूर्ख थिया तिने आपणिया मशाला तो लईया, पर आपु साथे तेल नि लया।
\v 4 पर समजदारे आपणिया मशाला साथे आपणिया कूप्पिया रे तेल बी परी ला।
\v 5 जेबे लाड़े खे आऊणे रे देर ऊइगी, तेबे तिना खे निंजा रे टमके लगणे लगे और सेयो सयी गिया।
\p
\v 6 आदिया राती आला-गोला लगेया ऊणे कि देखो, लाड़ा आऊणे लगी रा, तेस साथे मिलणे चलो।
\v 7 तेबे सेयो सब कुआँरिया उठिया और आपणी-आपणी मशाला ठीक करने लगिया।
\v 8 तेबे जो मूर्ख थिया सेयो समजदारा खे लगिया बोलणे कि आपणे तेलो बीचो ते आसा खे बी थोड़ा जा तेल देई दो, कऊँकि आसा री मशाला बिजणे लगी रिया।
\v 9 पर समजदारे बोलेया कि ये आसा और तुसा खे पूरा नि ऊणा। पला तो ये कि तुसे जाओ और बेचणे वाळेया ते खरीदी की ली आओ।
\v 10 जदुओ खे सेयो खरीदणे गईया, तदुओ खे लाड़ा आईगा और जो त्यार थिया, सेयो तेस साथे ब्याओ रे कअरे चली गिया और द्वार बंद करी ता।
\v 11 तिजी ते बाद सेयो दुजिया कुआँरिया बी आई की बोलणे लगिया कि ओ स्वामी! ओ स्वामी! आसा खे बी दरवाजा खोलो।
\v 12 तिने जवाब दित्तेया कि आऊँ तुसा खे सच लगी रा बोलणे कि आऊँ तुसा खे नि जाणदा।
\v 13 इजी री खातर जागदे रओ, कऊँकि तुसे ना तो तेस दिनो खे जाणोए और ना तेसा कड़िया खे।
\s तोड़ेया रा उदारण
\r लूका 19:11-27
\p
\v 14 "कऊँकि ये तेस आदमिए री जी दशा ए, जिने परदेसो खे जान्दे ऊए आपणी सारी सम्पत्ति, आपणे नौकरा गे सम्बाळी ती।
\v 15 तिने एकी खे पांज तोड़े, दूजे खे दो और तीजे खे एक, मतलब हर एकी खे तेसरी सामर्था रे मुताबिक दित्तेया और तेबे परदेसो खे चली गा।
\v 16 तेबे, जेसखे पांज तोड़े मिले थे, से गया और तिने जाई की तिना साथे लेण-देण कित्तेया और पांज तोड़े ओर कमाए।
\v 17 ईंया ई जेसखे दो मिले थे तिने बी दो ओर कमाए।
\v 18 पर जेसखे एक मिलेया था, तिने जाई की माट्टी खणी और आपणे मालको रे पैसे लकोई ते।
\p
\v 19 "बऊत दिना बाद तिना नौकरा रा मालक आया और तिना ते लेखा लगेया लणे।
\v 20 जेसखे पांज तोड़े मिले थे, तिने पांज तोड़े ओर ल्याई की बोलेया कि मालक, तुसे माखे पांज तोड़े दित्ते थे और मैं पांज ओर कमाए।
\v 21 तेसरे मालके तसखे बोलेया कि धन्य ए तूं, अच्छे और विश्वास जोगे दास, तूं थोड़े रे ई विश्वासो जोगा रया, मा तूं बऊत चीजा रा अक्कदार बनाणा, आपणे मालको री खुशिया रे शामिल ओ।
\p
\v 22 "तेबे जेसखे दो तोड़े मिले थे, तिने बी आई की बोलेया कि ओ मालक! तुसे माखे दो तोड़े दित्ते थे, देखो, मैं दो ओर कमाए।
\v 23 तेसरे मालके तेसखे बोलेया कि धन्य ए तूं, अच्छे और विश्वास जोगे दास, तूं थोड़े रे ई विश्वासो जोगा रया, मा तूं बऊत चीजा रा अक्कदार बनाणा, आपणे मालको री खुशिया रे शामिल ओ।'
\p
\v 24 "तेबे जेसखे एक तोड़ा मिलेया था, तिने आई की बोलेया कि ओ मालक! आऊँ तुसा खे जाणुआं कि तुसे कठोर आदमी ए। तुसे जेती बांदे नि तेती, बाडोए और जेती फरकांदा नि, तेती कट्ठा करोए।
\v 25 तो आऊँ डरी गा और जाई की तुसा रा तोड़ा माट्टिया रे लकोईता, देखो, जो तुसा रा ए, से ये ए।
\v 26 तेसरे मालके तेसखे जवाब दित्तेया कि ओ दुष्ट और आळसी नौकर! जेबे तूं जाणेया था कि जेती मैं बायी नि राखेया, तेथा ते बाडुंआ और जेती फरकांदा नि, तेथा ते कट्ठा करूँआ।
\v 27 तो ताखे चाईयो था कि तूं मेरा पैसा सर्राफे खे देई दैंदा, तेबे आऊँ आई की आपणा पैसा ब्याजो सणे लई लंदा।
\v 28 तेबे से तोड़ा एसते लई लो और जेसगे दस तोड़े ए, तेसखे देई दो।
\v 29 कऊँकि जेस केसी गे आए, तेसखे ओर देणा और तेसगे ओर ऊई जाणा, पर जेसगे कुछ निए, तेसते से बी, जो तेसगे आए, लई लणा।
\v 30 एस नकम्मे नौकरो खे बारे न्हेरे रे सेटी देओ, जेती रोणा और दांद किरड़ना ई ऊणा।'
\s न्याय रा दिन
\p
\v 31 "जेबे मनुष्य रा पुत्र आपणी महिमा रे आऊणा, तेबे सब स्वर्गदूत तेस साथे आऊणे, तेबे से आपणी महिमा रे सिंहासनो रे बैठणा।
\v 32 तेबे सब जातिया तेस सामणे कट्ठिया करी देणियां और जियां गाद्दी बाकरिया खे पेडा ते लग करी देओआ, तिंयां ई तेस सेयो एकि-दूजे ते लग करी देणिया।
\v 33 तेस पेडा आपणे दाणे कनारे खड़िया करनियां और बाकरिया खूँजे कनारे।
\v 34 तेबे राजे आपणी दांणे कनारे वाळेया खे बोलणा कि ओ मेरे पिते रे धन्य लोको; आओ, तेस राज्य रे अक्कदार ऊई जाओ, जो दुनिया रे सृष्टिया ते तुसा खे त्यार ए कित्ते रा।
\v 35 कऊँकि आऊँ पूखा था और तुसे माखे खाणे खे दित्तेया, आऊँ त्याया था और तुसे माखे पाणी पळयाया, आऊँ परदेसी था, पर तुसे आऊँ आपणे कअरे ठराया।
\v 36 आऊँ नांगा था और तुसे माखे टाले दित्ते, आऊँ बमार था और तुसे मेरी सम्बाळ लई, आऊँ जेला रे था और तुसे माखे मिलणे आए।'
\p
\v 37 "तेबे तर्मिया तेसते पुछणा कि आसे कदी तूं पूखा देखेया और ताखे खुळाया? या त्याया देखेया और पाणी पळयाया?
\v 38 आसे कदी तूं परदेसी देखेया और आपणे कअरे ठराया? या नांगा देखेया और टाले पनयाए?
\v 39 आसे कदी तूं जेला रे या बमार देखेया और ताखे मिलणे आए?
\v 40 तेबे राजे तिना खे जवाब देणा कि आऊँ तुसा खे सच लगी रा बोलणे कि तुसे इना मेरे छोटेया ते छोटेया, केसी एकी पाईयो साथे बी कित्तेया, से मा ई साथे कित्तेया।'
\p
\v 41 "तेबे तेस खूँजे कनारे वाळेया खे बोलणा कि ओ स्रापित लोको! मा सामणे ते एसा अनन्त आगी रे चली जाओ, जो शैतानो खे और तेसरे दूतो खे त्यार ए कित्ती री।
\v 42 कऊँकि आऊँ पूखा था, पर तुसे माखे रोटी नि दित्ती और आऊँ त्याया था, पर तुसे माखे पाणी नि पळयाया?
\v 43 आऊँ परदेसी था, पर तुसे माखे आपणे करे जगा नि दित्ती, आऊँ नांगा था, पर तुसे माखे टाले नि दित्ते। आऊँ जेला रे और बमार था, पर तुसे माखे मिलणे नि आए।'
\p
\v 44 "तेबे तिना जवाब देणा कि ओ प्रभु! आसे कदी तूं पूखा, त्याया, परदेसी, नांगा, बमार और जेला रे देखेया और तेरी सेवा नि कित्ती?
\v 45 तेबे तेस तिना खे जवाब देणा कि आऊँ तुसा खे सच लगी रा बोलणे कि अगर तुसे इना छोटेया ते छोटे बीचो ते केसी एकी साथे पनि कित्तेया, से मा साथे पनि कित्तेया
\v 46 और तिना खे अनन्त सजा मिलणी, पर तर्मी, अनन्त जीवनो खे जाणे।"
\c 26
\s यीशुए रे खलाफ साजिस(छल-कपट)
\r मरकुस 14:1,2; लूका 22:1,2; यूहन्ना 11:45-53
\p
\v 1 जेबे प्रभु यीशु इना सबी गल्ला बोली चुके, तेबे आपणे चेलेया खे बोलणे लगे,
\v 2 "तुसे जाणोए कि दो दिन बाद फसह रा त्योआर ए और मनुष्य रा पुत्र क्रूसो पाँदे चढ़ाणे रिया तंईं पकड़वाया जाणा"।
\p
\v 3 तेबे बड़े पुरोईत और लोका रे बुजुर्ग, काईफा नाओ रे बड़े पुरोईतो आँगणो रे कट्ठे ऊए
\v 4 और आपु बीचे बिचार करने लगे कि प्रभु यीशुए खे तोखे रे पकड़ी की काई देंऊए।
\v 5 पर सेयो बोलो थे "त्यारो रे बख़ते नि, केथी एड़ा नि ओ कि लोका बीचे हुड़दंग मची जाओ।"
\s बैतनिय्याह रे यीशुए रा स्वागत
\r मरकुस 14:3-9; यूहन्ना 12:1-8
\p
\v 6 जेबे प्रभु यीशु बैतनिय्याहो रे शमौन कोढ़िये रे कअरे थे
\v 7 तेबे एक जवाणस संगमरमरो रे पांडे रे मईंगा इत्र लयी की तिना गे आई और जेबे सेयो रोटी खाणे बैठे रे थे, तेबे तेसे तिना रे सिरो पाँदे उलटाईता।
\v 8 ये देखी की तिना रे चेले जळने लगे और बोलणे लगे कि एती इत्रो रा सत्यानाश कऊँ कित्तेया?
\v 9 एस इत्रो खे अच्छे दामो रे बेची की कंगाळा खे बांडी सको थे।
\v 10 ये जाणी की प्रभु यीशुए तिना खे बोलेया, "एसा जवाणसा खे तंग कऊ लगी रे करने? एसे मा साथे पलाई करी राखी"।
\v 11 "कंगाळ तो तुसा साथे सदा रओए, पर आऊँ तुसा साथे सदा नि रणा"।
\v 12 "तेसे मेरे शरीरो रे जो ये इत्र उलटाया, से मेरे दबाणे खे करी राखेया"।
\v 13 आऊँ तुसा खे सच लगी रा बोलणे, "सारी दुनिया रे जेती केथी बी ये सुसमाचार प्रचार ऊणा, तेती एस कामो री चर्चा तेसा री यादा रे ऊणी।
\s यहूदा इस्करियोतिए री तोखादड़ी
\r (मरकुस 14:10,11; लूका 22:3-6)
\p
\v 14 तेबे यहूदा इस्करियोती जो बारा चेलेया बीचो ते एक था, तिने बड़े पुरोईतो गे जाई की बोलेया,
\v 15 "अगर आऊँ तिना खे तुसा रे आथो रे पकड़वाई देंऊ तो माखे क्या देणा? तिने तेसखे तीइ चान्दियो रे सिक्के तोली की देई ते"।
\v 16 तेबे से तेसी बख़तो ते प्रभु यीशुओ खे पकड़वाणे रा मोका टोळने लगेया।
\s चेलेया साथे फसह री आखरी पाट्टी (भोज)
\r (मरकुस 14:12-21; लूका 22:7-13, 21-23;)
\p
\v 17 तेबे बिना खमीरो री रोटिया रे त्योआरो रे पईले दिने चेले आई की प्रभु यीशुओ ते पूछणे लगे, "तुसे केयी चाओए कि आसे तुसा खे फसह खाणे री त्यारी करिए”?
\v 18 तिने बोलेया, "नगरो रे अमुक नाओ रे आदमियो गे जाओ और तेसखे बोलो कि गुरू बोलोआ कि मेरा बखत नेड़े ए, मा आपणे चेलेया साथे तेरे कअरे ये त्योआर मनाणा"।
\v 19 तेबे चेलेया प्रभु यीशुओ री आज्ञा मानी और फसह त्यार कित्तेया।
\p
\v 20 जेबे सांज ऊई तेबे सेयो आपणे बारा चेलेया साथे रोटी खाणे बैठे।
\v 21 जेबे सेयो खाणे लगी रे थे तेबे तिने बोलेया, "आऊँ तुसा खे सच लगी रा बोलणे कि तुसा बीचो ते एकी जणे आऊँ पकड़वाणा"।
\v 22 ये सुणी की सेयो बऊत दु:खी ऊईगे और सब तिना ते पूछणे लगे, “ओ गुरु! क्या से आऊँ ए”?
\v 23 तिने जवाब दित्तेया, "जिने मा साथे थाळिया रे आथ पाई राखेया, तेस आऊँ पकड़वाणा"।
\v 24 "मनुष्य रा पुत्र तो जेड़ा तेसरे बारे रे लिखी राखेया, से जाणा ई ए, पर तेस आदमियो खे हाय, जेस आऊँ पकड़वाणा। तेस आदमिए खे पला था कि से जमदा ई नि"।
\v 25 तेबे तिना खे पकड़वाणे वाळे यहूदे बोलेया, "ओ गुरू! क्या से आऊँ ए ?" तिने तेसखे बोलेया, "तू बोली चुकेया।"
\s प्रभु-भोज
\r (मरकुस 14:22-26; लूका 22:14-20; 1कुरिन्थियो 11:23-25)
\p
\v 26 जेबे सेयो खाणे लगी रे थे, तेबे प्रभु यीशुए रोटी लयी और आशीष मांगी की तोड़ी और चेलेया खे दित्ती और बोलेया, "लओ खाओ; ये मेरा शरीर ए"।
\v 27 तेबे तिने कटोरा लया और धन्यवाद कित्तेया और तिना खे देयी की बोलेया, "तुसे सब एती बीचो ते पियो"।
\v 28 कऊँकि ये वाचा रा मेरा से खून ए, जो बऊत जणेया रे पापो री माफिया खे बाया जाओआ।
\v 29 आऊँ तुसा खे सच लगी रा बोलणे, "अँगूरा रा ये रस, तदुओ तक कदी नि पिऊँगा, जदुओ तक तुसा साथे आपणे पिते रे राज्य रे नया नि पीयूँ"।
\v 30 तेबे सेयो पजन गाई की जैतून पाह्ड़ो पाँदे गए।
\s पतरसो री मुकरने री भविष्यवाणी
\r (मरकुस 14:27-31; लुका 22:31-34; यूहन्ना 13:36-38)
\p
\v 31 तेबे प्रभु यीशुए तिना खे बोलेया, "तुसा सबी आजी राती मेरे बारे रे ठोकर खाणी; कऊँकि लिखी राखेया, "मा गाद्दी काणे और चूण्डा रिया पेडा तित्तर-बित्तर ऊई जाणियां,
\v 32 पर आऊँ जेबे जिऊँदा ऊई जाणा, तेबे तुसा ते पइले गलीलो खे जाणा"।
\v 33 ये सुणी की पतरसे तिना खे बोलेया, "चाए सब तुसा रे बारे रे ठोकर खाओ तो खाओ, पर मा कदी नि खाणी"।
\v 34 प्रभु यीशुए तेसखे बोलेया, "आऊँ ताखे सच लगी रा बोलणे कि आज राती मुर्गे री बांग देणे ते पइले, तूं तीन बार माखे जाणने ते मुकरी जाणा"।
\v 35 पतरसे तिना खे बोलेया, "अगर माखे तुसा साथे मरना बी पड़ोगा, तो बी मा कदी ना नि करनी" और सबी चेले बी एड़ा ई बोलेया।
\s गतसमनी रे प्रार्थना
\r (मरकुस 1:32-42; लूका 22:39-46)
\p
\v 36 तेबे प्रभु यीशु आपणे चेलेया साथे गतसमनी नाओ री जगा रे आए और आपणे चेलेया खे बोलणे लगे, "एथी बैठे रे रणा, जदुओ तक आऊँ तेती जाई की प्रार्थना करूँ"।
\v 37 सेयो पतरस और जब्दिए रे दोनो पाऊओ खे साथे लई गे और उदास और बेचैन ऊणे लगे।
\v 38 तेबे प्रभु यीशुए तिना खे बोलेया, "मेरा जिऊ बऊत उदास ए, एथो तक कि मेरे प्राण निकळने लगी रे; तुसे एथी रूको और मा साथे जागदे रओ"।
\v 39 तेबे सेयो थोड़ी जी आगे चली की मुओ रे पारे रुड़ी गे और ये प्रार्थना करने लगे, "ओ मेरे पिता! ऊई सको तो ये कटोरा मांते टळी जाओ, पर तेबे बी जेड़ा आऊँ चाऊँआ, तेड़ा नि, पर जेड़ा तुसे चाओ ए तेड़ा ओ"।
\v 40 तेबे जेबे सेयो वापस आए तो चेले सऊणे लगी रे थे, तेबे तिने पतरसो खे बोलेया, "क्या तुसे मा साथे एक कड़ी पनि जागी सके”?
\v 41 "जागदे रओ और प्रार्थना करदे रओ कि केथी तुसे परीक्षा रे नि पड़ी जाओ; आत्मा तो त्यार ए, पर‍ शरीर कमजो़र ए"।
\v 42 फेर तिने दूजी बार जाई की प्रार्थना कित्ती, "ओ मेरे पिता! अगर ये मेरे पीणे ते बिना नि आटी सकदा, तो तुसा री इच्छा पूरी ओ"।
\v 43 तेबे फेर जेबे सेयो आए तो तिने आपणे चेले सए रे पाए, कऊँकि तिना री आखी रे नींज थी।
\v 44 तिना खे छाडी की सेयो फेर चली गे और तिना ई शब्दा ते तिने तीन बार प्रार्थना कित्ती।
\v 45 तेबे प्रभु यीशुए चेलेया गे आई की बोलेया, "एबे सऊँदे रओ और राम करो। देखो, से कड़ी आई गी री कि मनुष्य रा पुत्र पापिया रे आथे पकड़वाणे वाळा ए।
\v 46 उठो, चलो, देखो, मेरा पकड़वाणे वाळा नेड़े आईगा रा"।
\s यीशुए खे तोखे ते पकड़ना
\r (मरकुस 14:43-50; लूका 22:47-53; यूहन्ना 18:3-12)
\p
\v 47 प्रभु यीशु ये बोलणे ई लगी रे थे तदुओ कि यहूदा, जो बारा चेलेया बीचो ते एक था, आया और तेस साथे बड़ा पुरोईत और लोका रे बुजुर्गा री तरफा ते एक बड़ी पीड़, तलवार और डण्डे लयी की आई।
\v 48 यहूदे तिना खे बोलेया रा था कि, "जेसखे आऊँ चूमुँगा, से ई ऊणा और तुसे से पकड़ी लणा"।
\v 49 तेबे तिने फटाफट प्रभु यीशुए गे आयी की बोलेया, “ओ गुरू नमस्ते”! और से तिना खे बऊत चूमणे लगेया।
\v 50 प्रभु यीशुए तेसखे बोलेया, "ओ दोस्त! जेते कामो खे तूं आईरा तेस कर"। तेबे तिने नेड़े आयी की प्रभु यीशु पकड़ी ले।
\v 51 तेबे प्रभु यीशुए रे चेलेया बीचो ते एकी जणे आथ आगे करी की आपणी तलवार खिंजी ली और पुरोईतो रे एकी नौकरो पाँदे चलाई और तेसरा कान ऊड़ाईता।
\v 52 तेबे प्रभु यीशुए तेसखे बोलेया, "आपणी तलवार म्यानो रे राखी दे, कऊँकि जो तलवार चलाओ ए, तिना रा तलवारी साथे नाश ऊणा"।
\v 53 क्या तूं नि जाणदा कि आऊँ आपणे पिते ते बिनती करी सकूँआ और सेयो आपणे स्वर्गदूतो रिया बारा पळटणा ते बी जादा यबु मांगे पेजी सकोए?
\v 54 पर पवित्र शास्त्रो रिया गल्ला, "ईंया ई ऊणा जरूरी ए, किंयां पूरिया ऊणिया"।
\v 55 तेस बख़ते प्रभु यीशुए पीड़ा खे बोलेया, "क्या तुसे माखे डाकू समजोए कि तलवारी और डण्डे लयी की माखे पकड़ने आई रे? आऊँ रोज मन्दरो रे बैठी की उपदेश देऊँ था, तेबे तुसे कऊँ नि पकड़ेया”?
\v 56 पर ये सब तेबे ऊआ ताकि भविष्यबक्ते रे वचन पूरे ओ; और सब चेले तिना खे छाडी की नठीगे।
\s महासभा सामणे यीशु
\r (मरकुस 14;53-65; लूका 22:54,55, 63-71; यूहन्ना 18:13,14, 19-24)
\p
\v 57 तेबे प्रभु यीशुओ खे पकड़ने वाळे तिना खे काईफा नाओ रे बड़े पुरोईतो गे लई गे। जेती शास्त्री और बुजुर्ग कट्ठे थे ऊए रे।
\v 58 पतरस दूरो ते ई तिना ते पीछे-पीछे बड़े पुरोईतो रे आँगणो तक गया और पीतरे जाई की अन्त देखणे खे प्यादया साथे बैठी गा।
\v 59 बड़े पुरोईत और सारी बड़ी सभा प्रभु यीशुओ खे काणे रिया तंईं चूठी गवाई सोचणे लगी रे थे।
\v 60 पर बऊत चूठे गवा आए, पर तेबे पनि मिली।
\v 61 बादो ते दो जणेया आई की बोलेया, "इने बोली राखेया कि आऊँ परमेशरो रे मन्दरो खे टाळी सकूँआ और तीन दिना रे बणाई सकूँआ"।
\p
\v 62 तेबे बड़े पुरोईते खड़े ऊई की बोलेया, "क्या तूं कोई जवाब नि देणा चांदा? यो लोक तेरे बारे रे क्या गवाई लगी रे देणे”? पर प्रभु यीशु चुप रए।
\v 63 तेबे बड़े पुरोईते तिना खे बोलेया, "आऊँ ताखे जिऊँदे परमेशरो री कसम देऊँआ कि अगर तूं परमेशरो रा पुत्र 'मसीह' ए तो आसा गे बोली दे"।
\v 64 प्रभु यीशुए तेसखे बोलेया, "तैं आपु ई बोली ता; बल्कि आऊँ तुसा खे ये बी बोलूँआ कि आजो ते तुसा मनुष्य रा पुत्र, सर्वशक्तिमानो रे दांणे कनारे और सर्गो रे बादळा पाँदे आऊँदे ऊए देखणा"।
\v 65 तेबे बड़े पुरोईते आपणे टाले फाड़े और बोलेया, "इने परमेशरो री निन्दा करी राखी, एबे आसा खे गवाओ री क्या जरूरत ए। देखो, तुसे यबु ये निन्दा सुणी राखी।
\v 66 तुसे क्या सोचोए? तिने जवाब दित्तेया, "ये तो काणे जोगा ए"।
\v 67 तेबे तिने प्रभु यीशुओ रे मूओ पाँदे थूकेया और तिना खे मूक्के बाए और किने तो थप्पड़ बाए और बोलेया,
\v 68 "ओ मसीह! आसा खे भविष्यवाणी करी की बोल कि तांदे किने बाई”?
\s पतरसो रा मुकरना
\r (मरकुस 14:66-72; लूका 22:56-62; यूहन्ना 18:15-18, 25-27)
\p
\v 69 पतरस बारे आंगणो रे बैठे रा था, तेबे एक दासी तेसगे आई और बोलेया, "तूं बी तो यीशु गलीलीए साथे था”?
\v 70 तेबे से सबी सामणे मुकरी गा और तिने बोलेया, "आऊँ नि जाणदा कि तूं क्या लगी री बोलणे"।
\v 71 जेबे से बारे देऊळीया गे चली गा, तेबे दूजी दासिये बी तेसखे देखी की जो तेती थे रे तिना खे बोलया, "ये बी तो यीशु नासरियो साथे था"।
\v 72 पतरसे फेर कसम खाई की बोलेया, "आऊँ एस आदमिओ खे नि जाणदा"।
\v 73 थोड़ी देर बाद लोके जो तेती खड़ी रे थे, तिने पतरसो गे आई की तेसखे बोलेया, "सच्ची तूं बी तिना बीचो ते एक ए, कऊँकि तेरी पाषा तेरा पेत बताओई"।
\v 74 तेबे से कोसणे लगेया और कसम खाणे लगेया, "आऊँ एस आदमिए खे नि जाणदा" और तेबु ई मुर्गे बांग दित्ती।
\v 75 तेबे पतरसो खे प्रभु यीशुओ री गल्ल याद आई कि, "मुर्गे री तीन बार बांग देणे ते पइले तां मेरे बारे रे जाणने ते ना करनी”, तेबे से बारे जाई की फुटी-फुटी की रोणे लगेया।
\c 27
\s पिलातुसो सामणे यीशु
\r (मरकुस 15:1; लूका 23:12; यूहन्ना 18:28-32)
\p
\v 1 जेबे प्याग ऊई तेबे सबी बड़े पुरोईते और लोका रे बुजुर्गे प्रभु यीशुओ खे काणे री योजना बणाई।
\v 2 तेबे तिने प्रभु यीशु बाने और पिलातुस हाकिमो रे आथो रे देयी ते।
\s यहूदे री आत्मअत्या
\r प्रेरितों के काम 1:18,19
\p
\v 3 जेबे तिना रे पकड़वाणे वाळे यहूदे देखेया कि प्रभु यीशु दोषी ठराई ते, तेबे से बऊत पछताया और तिना चान्दिए रे तीइ सिक्केया लयी की बड़े पुरोईता गे और बुजुर्गा गे वापस ली आया
\v 4 और बोलणे लगेया कि "मैं निर्दोष, काणे खे पकड़वाई की पाप करी राखेया"। तेबे तिने बोलेया कि "आसा खे क्या ए? तूं ई जाण"।
\v 5 तेबे यहूदा तिना सिक्केया खे मन्दरो रे सेटी की चली गा और जाई की आपु खे गळफा लगाईता।
\p
\v 6 तेबे बड़े पुरोईते तिना सिक्केया खे लयी की बोलेया, "इना खे पण्डारो रे राखणा ठीक निए, कऊँकि ये खूनो रा दाम ए"।
\v 7 तेबे तिने योजना बणाई की तिना सिक्केया ते परदेसिया खे दबाणे रिया तंईं कुम्हारो रा डोरू मोले लयी ला।
\v 8 तेबे ई तो आजो तक तेस डोरूओ खे 'खूनो रा डोरू' बोलोए।
\v 9 तेबे जो वचन यिर्मयाह भविष्यबक्ते बोलेया था, से पूरा ऊआ, "तिने सेयो तीइ सिक्के, मतलब जो मोल था राखेया रा (जो इस्राएलो री ल्वादा बीचो ते कितणेया जणे ठराया था) लयी ला
\v 10 और जिंया माखे प्रभुए आज्ञा दित्ती थी, तिंयां ई से कुम्हारा रे डोरूआ रे मोलो रे देयी ता"।
\s पिलातुसो रा सवाल
\r (मरकुस 15:2-5; लूका 23:3-5; यूहन्ना 18:33-38)
\p
\v 11 जेबे प्रभु यीशु हाकिमो सामणे खड़े थे, तेबे हाकिमे पूछेया कि "क्या तूं यहूदिये रा राजा ए”? प्रभु यीशुए तेसखे बोलेया कि "तूं आपु ई लगी रा बोलणे"।
\v 12 जेबे बड़े पुरोईत और बुजुर्ग तिना पाँदे दोष लगी रे थे लगाणे, तेबे तिने कोई जवाब नि दित्तेया।
\v 13 तेबे पिलातुसे तिना खे बोलेया, "क्या तूं सुणने नि लगी रा कि यो तेरे खलाफ कितणिया गवाईया लगी रे देणे"।
\v 14 पर प्रभु यीशुए तेसरी एक बी गल्ला रा जवाब नि दितेया, ये देखी की हाकिमो खे बऊत हैरानी ऊई।
\s मौता री सजा रा उक्म
\r (मरकुस 15:6-15; लूका २3:13-25; यूहन्ना 18:39--19:16)
\p
\v 15 हाकिमो रा ये रवाज था कि तेस त्योआरो खे लोका री तंईं जेसखे सेयो चाओ थे, एकी बन्दुओ खे छाडी देयो था।
\v 16 तेस बख़ते तिना गे बरअब्बा नाओ रा एक मानेया रा बन्दुआ था।
\v 17 तेबे, जेबे सेयो कट्ठे ऊए, तेबे पिलातुसे तिना खे बोलेया कि "तुसे केसखे चाओए कि आऊँ तुसा री तंईं छाडी देऊँ? बरअब्बे खे या यीशुओ खे, जेसखे 'मसीह' बी बोलोए”?
\v 18 कऊँकि से जाणो था कि तिने से जळने की पकड़वाई राखेया।
\v 19 जेबे से न्याय रिया गद्दीया पाँदे था बैठे रा, तेबे तेसरी लाड़िए तेसखे सन्देसा पेजेया कि, "तूं तेस तर्मी आदमिए रे बारे रे दखलंदाजी नि कर; कऊँकि आज माखे सुपने रे तेसरी बजअ ते बऊत दु:ख ऊआ"।
\p
\v 20 बड़े पुरोईते और बुजुर्गे लोक उकसाए कि तुसे बरअब्बे खे मांगो और प्रभु यीशुओ खे नाश कराओ।
\v 21 हाकिमे तिना ते पूछेया कि "तुसे इना दुँईं बीचो ते केसखे चाओए कि आऊँ तुसा खे छाडी देऊँ”? तिने बोलेया कि "बरअब्बे खे"।
\v 22 पिलातुसे तिना ते पूछेया कि "तेबे यीशुए खे, जेसखे मसीह बोलोए, तेस साथे क्या करूँ”? सबी तेसखे बोलेया कि "एसखे क्रूसो पाँदे चढ़ाओ"।
\v 23 हाकिमे पूछेया, "कऊँ, तिने क्या बुरा करी राखेया”? पर सेयो ओर बी चींगी-चींगी की बोलणे लगे, "एसखे क्रूसो पाँदे चढ़ाओ"।
\v 24 जेबे पिलातुसे देखेया कि कोई बात नि लगी री बणने, बल्कि बिगड़ने ई लगी री, तेबे तिने पाणी लई की पीड़ा सामणे आपणे आथ तोए और बोलेया, "आऊँ एस तर्मियो रे खूनो ते निर्दोष ए; तुसे ई जाणो"।
\v 25 सबी जवाब दित्तेया, "एसरा खून आसा पाँदे और आसा री ल्वादा पाँदे लगो"!
\v 26 तेबे तिने बरअब्बा तिना खे छाडी ता और प्रभु यीशु कोड़े लगवाई की तिना खे देयी ते कि क्रूसो पाँदे चढ़ाई देयो।
\s सिपाईया रे जरिए यीशुए री बेज्जती
\r (मरकुस 15:16-20; यूहन्ना 19:2,3)
\p
\v 27 तेबे हाकिमो रे सिपाई प्रभु यीशुओ खे किले पाँदे लईगे और सारी पळटन तिना रे चऊँ कनारे कट्ठी करी ती,
\v 28 और तिना रे टाले खोली की तिना खे लाल रंगो रा चौगा पणयाई ता
\v 29 और कांडेया रा मुकट बुणी की तिना रे सिरो पाँदे राखेया और तिना रे आथो रे एक डण्डा देयी ता और तिना रे आगे कुटणे तेकी की तिना रा मजाक ऊड़ाणे लगे और बोलणे लगे, "ओ यहूदिया रे राजा नमस्कार”!
\v 30 और तिना पाँदे थूकेया और सेयी डण्डा लयी की तिना रे सिरो पाँदे बाणे लगे।
\v 31 जेबे सेयो तिना रा मजाक ऊड़ाई चुके, तेबे तिने तिना पांदो ते से चौगा उतारेया और तिना खे तिना रे ई टाले पणयाइते और क्रूसो पाँदे चढ़ाणे खे लयी चले।
\s यीशुए खे क्रूसो पाँदे चढ़ाणा
\r (मरकुस 15:21-32; लूका 23:26-43; यूहन्ना 19:17-27)
\p
\v 32 बारे जाई की तिना खे शमौन नाओ रा एक कुरेनी आदमी मिलेया। तिने सिपाईये से मुफ्तो रेई पकड़ेया कि प्रभु यीशुओ रा क्रूस चकी की लई चल।
\v 33 तेसा जगा रे जो गुलगुता, मतलब- जेथो खे खोपड़िया री जगा बी बोलोए, तेती पऊँछी की
\v 34 तिने प्रभु यीशुओ खे पित्त मलाए रा अँगूरो रा रस पीणे खे दित्तेया, पर तिने चाखी की पीणा नि चाया।
\v 35 तेबे तिने प्रभु यीशु क्रूसो पाँदे चढ़ाई ते और चिट्ठिया पाई की तिना रे टाले बांडी ते
\v 36 और तेती बैठी की तिना रा पईरा देणे लगे।
\v 37 तेबे तिना रा दोष पत्र तिना रे सिरो पाँदे लगाया,
\q1 "ये यहूदिया रा राजा यीशु ए"।
\p
\v 38 तेबे तिना साथे दो डाकू, एक दाणे कनारे और दूजा खूँजे कनारे क्रूसो पाँदे चढ़ाए।
\v 39 आऊणे जाणे वाळे सिर इलाई-इलाई की तिना री निन्दा करदे रओ थे
\v 40 और ये बोलदे रओ थे, "ओ मन्दरो खे टाळने वाळे और तीन दिना रे बनाणे वाळे, आपु खे तो बचा! अगर तूं परमेशरो रा पुत्र ए, तो क्रूसो पांदो ते उतरी की थाले आओ"।
\v 41 तिंयां ई बड़े पुरोईत, शास्त्री और बुजुर्ग मजाक ऊड़ाई की बोलो थे,
\v 42 "इने ओर बचाए, पर आपु खे नि बचाई सकदा। 'ये तो इस्राएलो रा राजा ए'। अगर एबे क्रूसो ते ऊतरी की आओ, तो आसे विश्वास करिए।
\v 43 इने तो परमेशरो पाँदे विश्वास राखी राखेया, अगर से एसखे चाओआ, तो एबे एसखे छुड़ाई लो, कऊँकि इने बोलेया था कि आऊँ परमेशरो रा पुत्र ए"।
\v 44 तिंयां ई सेयो डाकू बी, जो प्रभु यीशुओ साथे क्रूसो पाँदे चढ़ाई राखे थे, निन्दा करदे रओ थे।
\s यीशुए रा प्राण छाडणा
\r (मरकुस 15:33-41; लूका 23:44-49; यूहन्ना 19:28-30)
\p
\v 45 त्याड़िया ते लयी की तीजे पईरो तक सारे देशो रे न्हेरा ई रया।
\v 46 तीजे पईरो रे नेड़े प्रभु यीशुए जोरी की आका पाई की बोलेया, "एली, एली, लमा शब्क्तनी”? मतलब- "ओ मेरे परमेशर! तैं आऊँ कऊँ छाडीता”?
\v 47 जो तेती थे खड़े रे, तिना बीचो ते कई जणे ये सुणी की बोलेया, "ये एल्लियाहो खे लगी रा आका पाणे"।
\v 48 तिना बीचो ते एक फटाफट दौड़ेया और स्पंज लयी की सिरके बीचे डबोया और डण्डे रे राखी की तिना खे चुसाया।
\v 49 "तेबे ओरी बोलेया कि देखी लऊँए कि एल्लियाह एसखे बचाणे आओ कि नई"।
\v 50 तेबे प्रभु यीशु फेर जोरी की चींगे और प्राण छाडी ते।
\v 51 तेबे मन्दरो रा पड़दा पांदो ते लयी की थालो तक फटीगा और तिजी रे दो टुकड़े ऊई गे। तरती इलणे लगी और जानी तिड़की गिया
\v 52 और कब्रा खुली गिया और मरे रे पवित्र लोका रिया बऊत लोथा उठी गिया।
\v 53 और तिना रे जिऊँदे ऊणे ते बाद सेयो कब्रा ते निकळी की पवित्र नगरो खे गए और बऊत लोका खे दिखे।
\v 54 तेबे सूबेदार और जो तेस साथे पईरा देणे लगी रे थे, भूकंप और जो कुछ तेती ऊआ, देखी की बऊत डरी गे और बोलणे लगे, "सच्ची, ये तो परमेशरो रा ई पुत्र था"।
\v 55 तेती बऊत जवाणसा, जो गलीलो ते प्रभु यीशुओ साथे तिना री सेवा करदिया ऊईया आईया थिया, ये दूरो ते लगी री थिया देखणे।
\v 56 तिना बीचे मरियम मगदलिनी और याकूब और योसेसो री आम्मा मरियम और जब्दिए रे पाऊओ री आम्मा थी।
\s यीशुए खे दबाणा
\r (मरकुस 15:42-47; लूका 23:50-56; यूहन्ना 19:38-42)
\p
\v 57 जेबे सांज ऊई तेबे यूसुफ नाओ रा अरिमतियाहो रा एक अमीर आदमी, जो आपु बी प्रभु यीशुओ रा चेला था, आया।
\v 58 तिने पिलातुसो गे जाई की प्रभु यीशुओ री लोथ मांगी। तेबे पिलातुसे देणे री आज्ञा देयी ती।
\v 59 यूसुफे लोथ लई और सफेद चादरी रे लपेटी ती
\v 60 और से आपणी नईया कब्रा रे राखी, जो तिने चट्टानी रे थी खणवाई री और कब्रा रे द्वारो पाँदे एक बड़ा पात्थर खसकेयी की चली गा।
\v 61 मरियम मगदलिनी और दूजी मरियम तेती कब्रा सामणे बैठी रिया थिया।
\s कब्रा पाँदे पईरा
\p
\v 62 दूजे दिने, जो त्यारिया रे दिनो रा बादला दिन था, बड़े पुरोईते और फरीसीए कट्ठे ऊई की पिलातुसो खे बोलेया,
\v 63 "ओ महाराज! आसा खे याद ए कि तिने भरमाणे वाळे, जेबे से जिऊँदा था तिने बोलेया था कि, 'आऊँ तीजे दिने जिऊँदा ऊई जाणा'।
\v 64 तो आज्ञा रे कि तीजे दिन तक कब्रा री रखवाळी ओ, एड़ा नि ओ कि तेसरे चेले आई की तेसखे चोरी की लयी जाओ और लोका खे बोलो कि, 'से मरे रे बीचो ते जिऊँदा ऊईगा'; तेबे पीछला तोखा, पईले ते बी बुरा ऊणा"।
\v 65 पिलातुसे तिना खे बोलेया, "तुसा गे पईरेदार तो आए, तो जाओ और आपणी समजा रे मुताबिक रखवाळी करो"।
\v 66 तेबे सेयो पईरेदारा खे साथे लयी गे और पात्थरो पाँदे मोहर लगाई की कब्रा री रखवाळी करने लगे।
\c 28
\s यीशुए रा दुबारा जिऊँदा ऊणा
\r (मरकुस 16:1-10; लूका 24:1-12; यूहन्ना 20:1-10)
\p
\v 1 सब़्तो रे दिनो ते बाद, अफ्ते रे पईले दिने, तड़के-तड़के मरियम मगदलिनी और दूजी मरियम, कब्र देखणे आईया।
\v 2 तेबे देखो, बऊत बड़ा भूकंप ऊआ, कऊँकि प्रभुओ रा एक दूत स्वर्गो ते उतरेया और तिने नेड़े आई की कब्रा रा पात्थर कनारे खसकेयी ता और तेती पाँदे बैठी गा।
\v 3 तेसरा रूप बिजळिया जेड़ा और टाले पाळे जेड़े चमकीले थे।
\v 4 तेस देखी की पईरेदार थरथराईगे और बेओश ऊईगे।
\v 5 स्वर्गदूते तिना जवाणसा खे बोलेया, "डरो नि; कऊँकि माखे पता ए कि तुसे प्रभु यीशुओ खे, जो क्रूसो पाँदे चढ़ाया था, तेसखे टोळने लगी रिया।
\v 6 से एती निए, पर आपणे वचनो रे मुताबिक जिऊँदा ऊई गा रा। आओ, एसा जगा खे देखो, जेती प्रभु थे राखे रे
\v 7 और फटाफट जाई की तिना रे चेलेया गे बोलो कि सेयो मरे रे बीचो ते जिऊँदे ऊई गे रे और सेयो तुसा ते पईले गलील पऊँछी जाणे, तेती तुसा खे तिना रा दर्शन ऊणा, मैं तुसा खे बोली ता"।
\p
\v 8 सेयो जवाणसा डर और खुशिया साथे कब्रा ते फटाफट वापस ऊई की चेलेया खे ये समाचार देणे दौड़ी गिया।
\v 9 तेबे प्रभु यीशु तिना खे मिले और बोलेया, "नमस्ते”! सेयो नेड़े आईया और तिना रे पैर पकड़ी की तिना गे माथा तेकेया।
\v 10 तेबे प्रभु यिशुए तिना खे बोलेया, "डरो नि; मेरे पाईया खे बोलो कि गलीलो खे चली जाओ। तेती तिना आऊँ देखणा"।
\s पईरेदारा री सूचना
\p
\v 11 जेबे सेयो जाणे ई लगी रिया थिया, तदुओ तक पईरेदारा बीचो ते कई जणेया नगरो रे आई की सारा आल बड़े पुरोईता गे सुणाया।
\v 12 तेबे तिने और बुजुर्गा साथे कट्ठे ऊई की सम्मति कित्ती और सिपाईया खे बऊत चाँदी देयी की बोलेया,
\v 13 "तुसे सबी गे ये बोलणा कि जेबे राती आसे सऊणे लगी रे थे, तेबे तेसरे चेले आए और तेसखे चोरी की लईगे
\v 14 और अगर ये बात हाकिमो तक पऊँछी गी तो आसे तेसखे समजयाई लऊँगे और तुसा खे मुश्किला ते बचाई लऊँगे"।
\v 15 तेबे तिने पैसे लए और जेड़ा बोलेया था, तेड़ा ई कित्तेया। ये गल्ल आजो तक बी यहूदिया बीचे प्रचलित ए।
\s यीशुए रा दिशणा और आखरी आज्ञा
\r (मरकुस 16:14-18; लूका 24:36-49; यूहन्ना 20:19-23; प्रेरितो के काम 1:6-8)
\p
\v 16 तेबे ग्यारा चेले गलीलो रे तेस पाह्ड़ो पाँदे गए, जो प्रभु यीशुए तिना खे बताई राखेया था।
\v 17 तेबे तिने प्रभु यीशुओ रे दर्शन कित्ते और तिना गे माथा तेकेया, पर तिना बीचो ते केसी-केसी खे शक था।
\v 18 प्रभु यीशुए तिना रे नेड़े आई की बोलेया, "स्वर्ग और तरतिया रा सारा अक्क मांगे देयी राखेया।
\v 19 तो, तुसे जाओ और सब जातिया रे लोका खे चेला बणाओ,
\q2 और तिना खे पिता, पुत्र और पवित्र आत्मा रे नाओ ते बपतिस्मा देओ
\q1
\v 20 और तिना खे सब गल्ला, जो मैं तुसा खे आज्ञा देयी राखिया, मानणा सिखाओ;
\q2 और देखो, आऊँ दुनिया रे आखरी तक सदा तुसा साथे ए"।
