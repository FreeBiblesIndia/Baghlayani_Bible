\id LUK Baghlayani Bible
\ide UTF-8
\rem Copyright Information: Creative Commons Attribution-ShareAlike 4.0 License
\h लुका
\toc1 लुके रा सुसमाचार
\toc2 लुका
\mt1 Luke
\mt1 लूका
\is भूमिका
\ip लूका रचित सुमाचार यीशुए खे इस्राएलो री प्रतिज्ञा याद करने वाळा उद्धारकर्ता और सारी मानव जातिया रे उद्धारकर्ता दूँईं रे ई रूपो रे प्रस्तुत करोआ। लूका लिखोआ कि यीशुए खे ‘कंगाळा खे सुसमाचार सुनाणे खे’ प्रभुए री आत्मे बुलायी राखेया था। इजी बजअ ते ये सुसमाचार कई प्रकारा रिया समस्या रे पड़े रे लोका रिया चिंता ते फरी रा। लूका रचित सुसमाचारो रे आनंदो रे भाओ री बी प्रधानता ए, खास करी की शुरूओ रे पाठा रे, जिना रे यीशुए रे आऊणे री घोषणा करी राखी और अंतो रे बी जेती यीशुए रे स्वर्गो रे जाणे रा वर्णन ए। यीशुए रे स्वर्गो रे जाणे ते बाद मसीही विश्वासो रा विकास और विस्तारो रा विवरण एस ई लेखको रे जरिए प्रेरितो रे काम नाओ री कताबा रे देयी राखेया।
\ip दूजे और छठे पागो रे(थाले दित्ती री रूप-रेखा रे देखो) वर्णित बऊत सारिया गल्ला बस एती सुसचामारो रे ई ए। उदारणो खे- यीशुए रे जन्मो पाँदे स्वर्दूता रा गान, गवाळेया रा यीशुए खे देखणे जाणा, यरूशलेमो रे मन्दरो रे बाळक यीशु, दयालु सामरी और उड़ाऊ पुत्रो रे उदारण आदि। सारे सुसमाचारे रे प्रार्थना, पवित्र आत्मा, यीशुए री जनसेवा रे जवाणसा री भूमिका और परमेशरो रे जरिए पापो री माफिया पाँदे बऊत जादा जोर देयी राखेया।
\iot रूप-रेखा
\io1 भूमिका -1:1-4
\io1 यूहन्ना बपतिस्मा देणे वाळा, यीशुए रा जन्म और बचपन - 1:5, 2:52
\io1 यूहन्ना बपतिस्मा देणे वाळे री जनसेवा - 3:1-20
\io1 यीशुए रा बपतिस्मा और परीक्षा - 3:21, 4:13
\io1 गलीलो रे यीशुए री जनसेवा – 4:14, 9:50
\io1 गलीलो ते यरूशलेमो तक यात्रा – 9:51, 19:27
\io1 यरूशलेमो रे आखरी अफ़्ता – 19:28, 23:56
\io1 प्रभुए रा दुबारा जिऊँदा ऊणा, दिशणा और स्वर्गो खे जाणा – 24:1-53
\c 1
\s परिचय
\p
\v 1 बऊते सेयो गल्ला, जो आसा बीचे ओईया, इतियास लिखणे रे आसा री मताद कित्ती।
\v 2 जेड़ा कि पईले ई तिने, जो इना गल्ला खे देखणे वाळे और वचनो खे मानणे वाळे थे, आसा गे पऊँछाईया।
\v 3 तेबे ई तो, ओ श्री मान् थियुफिलुस! माखे बी ये ठीक लगेया कि तिना सबी गल्ला रा सारा आल, शुरूओ ते ई ठीक-ठीक पता लगाई की तिना ताखे एक-एक करी की लिखूँ।
\v 4 ताकि तूं ये जाणी लो कि यो गल्ला, जिना री तैं शिक्षा पाई राखी, केड़िया अटल ए।
\s यूहन्ने रे जमणे री (एलान) घोषणा
\p
\v 5 यहूदिये रे राजा हेरोदेसो रे बख़ते, अबिय्याहो रे दलो रे जकरयाह नाओ रा एक पुरोईत था और तेसरी लाड़ी हारूनो रे कुलो री थी, तेसा रा नाओ इलीशिबा था।
\v 6 सेयो दोनो परमेशरो सामणे तर्मी थे और परमेशरो री सारी आज्ञा और बिधिया पाँदे निर्दोष चलो थे। तिना रे कोई ल्वाद नि थी।
\v 7 कऊँकि इलीशिबा बांझ थी और सेयो दोनो स्याणे ऊई गे थे।
\p
\v 8 जेबे से आपणे दलो री बारिया पाँदे परमेशरो सामणे पुरोईतो रा काम करो था।
\v 9 तेबे पुरोईता री रवाजा रे मुताबिक, तेसरे नाओ री पत्री निकळी कि, "परमेशरो रे मन्दरो रे जाई की तूप बाळ"।
\v 10 तेबे तूप बाळने रे बख़ते, लोका री सारी मण्डळी बारे प्रार्थना लगी री थी करने।
\v 11 तेबे जकरयाहो खे प्रभुओ रा स्वर्गदूत तूपो री वेदिया रे दाणे कनारे खड़ेया रा दिशेया।
\p
\v 12 जकरयाह तेसखे देखी की कबराई गा और बऊत डरी गा।
\v 13 पर स्वर्गदूते तेसखे बोलेया, "ओ जकरयाह! डर नि, कऊँकि तेरी प्रार्थना सुणी ली री और जो तेरी लाड़ी इलीशिबा ए, तेसा रे तेरा ऊंदा ऊआ एक पाऊ जमणा और तैं तेसरा नाओ 'यूहन्ना' राखणा"।
\v 14 ताखे आनन्द और खुशी ऊणी और बऊत जणे तेसरे जमणे ते खुश ऊणे।
\v 15 कऊँकि से परमेशरो सामणे महान् ऊणा, तेस अँगूरो रा रस और शराब कदी नि पीणा और से आपणी माया रे गर्भो ते ई पवित्र आत्मा ते परेया रा ऊणा।
\v 16 तेस इस्राएलो बीचो ते कई जणे, तिना रे प्रभु परमेशरो री तरफा खे फेरने।
\v 17 से एलिय्याहो री आत्मा और सामर्था रे ऊई की तेसरे आगे-आगे चलणा ताकि पिते रा मन बाल-बच्चेया री तरफा खे फेरो; और आज्ञा नि मानणे वाळेया खे तर्मिया री समजा रे ल्याओ और प्रभुओ खे एक लायक प्रजा त्यार करो।"
\p
\v 18 जकरयाहे स्वर्गदूतो ते पूछेया कि ये आऊँ किंयां जाणूं? कऊँकि आऊँ और मेरी लाड़ी तो स्याणे ऊई गे रे।
\v 19 स्वर्गदूते तेसखे बोलेया कि आऊँ जिब्राईल ए, जो परमेशरो सामणे खड़ा रओआ। आऊँ तां साथे गल्ला करने और ये सुसमाचार सुनाणे रिया तंईं पेजी राखेया
\v 20 और देख जदुओ तक यो गल्ला पूरिया नि ऊई जाओगिया, तदुओ तक तूं चुप रणा और बोली नि सकदा, कऊँकि तैं मेरिया गल्ला पाँदे कि, "सेयो आपणे बख़ते पूरिया ऊणिया”, विश्वास नि कित्तेया।
\v 21 लोक जकरयाहो री बाट देखदे रए और हैरान ऊई गे कि तेसखे मन्दरो रे इतणी देर किंयां ऊई गी?
\v 22 जेबे से बारे आया, तेबे से तिना साथे गलाई नि सकेया, तेबे तिना खे पता लगी गा कि तिने मन्दरो रे कोई दर्शन पाई राखेया, से तिना साथे सारे रे गल्ला करदा रया और गूँगा ऊई गा।
\v 23 जेबे तेसरी सेवा रे दिन पूरे ऊई गे, तेबे से आपणे कअरो खे चली गा।
\p
\v 24 तेबे तेसरी लाड़ी इलीशिबा गर्भवती ऊई गी और पांज मीन्ने तक आपू खे ये बोली की लकोए रे राखेया
\v 25 कि आदमिए जो मेरा बेज्जती करी राखी, तेसखे दूर करने खे, परमेशरे मां पाँदे दया करने खे एड़ा करी राखेया।"
\s यीशुए रे जमणे रा एलान(घोषणा)
\p
\v 26 छटुए मीन्ने परमेशरो री तरफा ते जिब्राईल स्वर्गदूत गलीलो रे नासरत नगरो रे एक कुंआरिया गे पेजेया।
\v 27 तेसारी मंगणी युसूफ नाओ रे दाऊदो रे कराने रे एक माठे साथे ऊई। तेसा कुंआरिया रा नाओ मरियम था।
\v 28 स्वर्गदूते तेसा गे पीतरे आई की बोलेया, "खुशी और जय तेरी ओ, जेस पाँदे परमेशरो री दया ऊई री, प्रभु तां साथे ए"।
\v 29 से तेस वचनो ते बऊत कबराई गी और सोचणे लगी कि ये केड़ा अभिवादन ए?
\v 30 स्वर्गदूते तेसा खे बोलेया, "ओ मरियम! डर नि कऊँकि परमेशरो री दया तां पाँदे ऊई री।
\v 31 देख, तूं गर्भवती ऊणी, तेरे एक पाऊ जमणा और तें तेसरा नाओ 'यीशु' राखणा।
\v 32 से महान् ऊणा, और परमप्रधानो रा पुत्र ऊणा और प्रभु परमेशरे तेसरे पिते दाऊदो रा सिंहासन तेस खे देणा।
\v 33 और तेस याकूबो रे कराने रे सदा राज्य करना और तेसरे राज्य रा अंत कदी नि ऊणा।
\v 34 मरियमे स्वर्दूतो खे बोलेया कि ये किंयां ऊणा? आऊँ तो मर्दो खे जाणदी ई नि?
\v 35 स्वर्गदूते तेसा खे जवाब दित्तेया, "पवित्र आत्मा तां पाँदे उतरना और परमप्रधानो री सामर्थ तां पाँदे छाया करनी, तेबे ई तो से पवित्र, जो जमणे वाळा ए, तेसखे परमेशरो रा पुत्र बोलेया जाणा।
\v 36 देख, तेरे टब्बरो री इलीशिबा रे बी स्याणदे बख़दे पाऊ ऊणे वाळा ए। ये तेसा रा, जेसा खे बांझ बोलोए, छटा मीन्ना चली रा।
\v 37 कऊँकि जो वचन परमेशरो री तरफा ते ओआ, से प्रभावो ते बीना नि ऊँदा"।
\v 38 मरियमे बोलेया कि देख, "आऊँ परमेशरो री दासी ए, मा साथे तेरे वचनो रे मुताबिक ओ”, तेबे स्वर्गदूत तेसा गे ते चली गा।
\s मरियमा रा इलीशिबा साथे मिलणे जाणा
\p
\v 39 तिना दिना रे मरियम उठी की फटाफट पाह्ड़ी देशो रे यहूदा रे एक नगरो रे गई
\v 40 और तेसे जकरयाहो रे कअरे जाई की ईलीशिबा खे नमस्ते कित्ती।
\v 41 जिंयां ई ईलीशिबे मरियमा री नमस्ते सुणी, तिंयां ई बच्चा तेसा रे पेटो रे उटकेया और ईलीशिबा पवित्र आत्मा ते परिपुर्ण ऊई गी।
\v 42 तेबे तेसे जोरी की बोलेया, "तूं जवाणसा बीचे धन्य ए और तेरे पेटो रा फल बी धन्य ए।
\v 43 ये दया मां पाँदे केथा ऊआ कि मेरे प्रभुओ री आम्मा मांगे आई?
\v 44 जिंयां ई मैं तेरी नमस्ते सुणी, तिंयां ई बच्चा मेरे पेटो रे खुश ऊई की उटकणे लगेया।
\v 45 धन्य ए से, जिने विश्वास कित्तेया कि जो गल्ला प्रभुओ री तरफा ते तेसा गे बोलिया, सेयो पुरिया ऊणियां"।
\s मरियमा रा स्तुति-गान
\q1
\v 46 तेबे मरियमे बोलेया कि
\q2 मेरा प्राण प्रभुओ री बढ़ाई करोआ।
\q1
\v 47 और मेरी आत्मा मेरा उध्दार करने वाळे परमेशरो ते खुश ए।
\pi
\v 48 कऊँकि तिने आपणी दासिया पाँदे दृष्टि कित्ती,
\q2 तेबे ई तो, देखो, आजो ते सारे जुगा-जुगा रे लोका माखे धन्य बोलणा।
\q1
\v 49 कऊँकि तिने शक्तिमाने मेरे बड़े-बड़े काम करी राखे
\q2 और तेसरा नाओ पवित्र ए।
\q1
\v 50 तेस परमेशरो री दया, जो तेसते डरोए,
\q2 पीढ़िया री पीढ़िया तक बणी री रओई।
\q1
\v 51 तिने आपणा बाहुबल दखाया
\q2 और जो आपु खे बड़ा समजोए, सेयो तित्तर-बित्तर करी ते।
\q1
\v 52 तिने ताकतबर सिंहांसनो ते सेटी ते
\q2 और सरीफ़ ऊचे कित्ते।
\q1
\v 53 तिने पूखे अच्छी चीजा ते रजाए
\q2 और अमीर खाली आथे निकयाळी ते।
\q1
\v 54 तिने आपणा सेवक इस्राएल सम्बाळी ता।
\q2 ताकि आपणी तेसा दया खे याद करूँ,
\q1
\v 55 जो अब्राहम और तेसरे कुलो पाँदे सदा रणी,
\q2 जेड़ा तिने म्हारे बाओ-दादेया खे बोलेया था।"
\v 56 मरियम तकरीबन तीन मीन्ने तक तेती रयी और तेबे कअरो खे चली गी।
\s यूहन्ना बपतिस्मा देणे वाळे रा जन्म
\p
\v 57 तेबे इलीशिबा रे बच्चा पैदा करने रा बख़त पूरा ऊई गा और तेसा रे एक पाऊ जम्मेया।
\v 58 तेसा रे पड़ोसी और टब्बरो वाळेया जेबे ये सुणेया कि प्रभुए तेसा पाँदे बड़ी पारी दया करी राखी, सेयो तेसा साथे बऊत खुश ऊए।
\v 59 तेबे सेयो आठुए दिने बाळको रा खतना करने आए और तेसरा नाओ, तेसरे बाओ रे नाओ पाँदे जकरयाह राखणे लगे।
\v 60 तेबे बच्चे री आम्मे बोलेया कि ना आ; एसरा नाओ यूहन्ना राखणा।
\v 61 तेबे तिने बोलेया कि तेरे टब्बरो रे एड़ा नाओ केसी रा निए।
\v 62 तेबे तिने तेसरे बाओ ते साअरे रे पूछेया।
\v 63 कि तूं एसरा क्या नाओ राखणा चाएया? तेबे तिने लिखणे री पट्टी मुंगाई की लिखी ता कि एसरा नाओ 'यूहन्ना' ए और सब हैरान ऊई गे।
\v 64 तेबे तेसरा मूं और जीब फटाफट खुली गी और से बोलणे लगेया और परमेशरो रा धन्यवाद करने लगेया।
\v 65 तेसरे ओरे-पोरे रणे वाळे लोक डरी गे और तिना सबी गल्ला री चर्चा यहूदया रे सारे पाह्ड़ी देशो रे फैली गी।
\v 66 सब सुणने वाळे आपणे-आपणे मनो रे बिचार करने लगे कि ये बाळक केड़ा ऊणा कऊँकि परमेशरो रा आथ तेस साथे ए।
\s जकरयाह रा स्तुति-गान
\p
\v 67 तेबे तेसरा पिता जकरयाह पवित्र आत्मा ते परिपुर्ण ऊई गा और भविष्यवाणी करने लगेया,
\q1
\v 68 "प्रभु इस्राएलो रा परमेशर धन्य ए,
\q2 जो तिने आपणे लोका कनारो खे देखेया और तिना खे छुटकारा दित्तेया
\q1
\v 69 और आपणे सेवक दाऊदो रे कराने रे आसा खे उध्दारो रा सींग निकयाळेया।
\v 70 जेड़ा तिने आपणे पवित्र भविष्यबक्तेया ते बुलवाया था, जो जगतो रे शुरूओ ते ऊँदे ऊए आई रे
\v 71 मतलब- आसा रे दुश्मणा ते और बैरिया रे आथो ते म्हारा ऊध्दार करी राखेया।
\v 72 ताकि आसा रे बाप-दादेया पाँदे दया करी की आपणी पवित्र वाचा याद राखो
\v 73 और से कसम जो तिने आसा रे पिते अब्राहमो ते खाई थी
\v 74 कि तेस आसा खे ये देणा, ताकि आसे आपणे दुश्मणा रे आथो ते छूटी की
\v 75 तेस सामणे पवित्र, धार्मिक और सदा निडर रयी की तेसरी सेवा करदे रऊँ।
\q1
\v 76 ओ बाळक! ताखे परमप्रधानो रा भविष्यबक्ता बोलेया जाणा,
\q2 कऊँकि तूं प्रभुओ री बाट त्यार करने खे तिना रे आगे-आगे चलणा।
\q1
\v 77 ताकि तिना रे लोका खे उध्दारो रा ज्ञान देयी सके,
\q2 जो तिना रे पापो री माफिया ते मिलोआ।
\q1
\v 78 ये आसा रे परमेशरो री तेसा बड़िया करूणा ते ऊणा;
\q2 जेसरी बजअ ते, ऊबा ते आसा पाँदे प्यागा रा प्रयासा ऊणा।
\q1
\v 79 ताकि न्हेरे रे और मौता री छांया रे बैठणे वाळेया खे जोति देयी सको,
\q2 और आसा रे पैरा खे सई बाटा रे सिदे चलाई सको।
\p
\v 80 तेबे से बाळक बड़दा और आत्मा रे ताकतबर ऊंदा गया और इस्राएलो रे सामणे आऊणे रे दिना तक, जंगळो रे रया।
\c 2
\s यीशुए रा जन्म
\r (मती 1:18-25)
\p
\v 1 तिना दिना रे अगस्तुस कैसरो री तरफा ते आज्ञा निकळी की सारी दुनिया रे लोका रे नाओ लिखो।
\v 2 ये पईली नाम लिखाई तेस बख़ते ऊई, जेबे क्विरिनियुस सूरिया रा हाकिम था।
\v 3 तेबे सब लोक नाओ लिखाणे खे आपणे-आपणे नगरो खे गए।
\v 4 तेबे यूसुफ बी इजी री खातर कि से दाऊदो रे कराने और कुलो रा था, गलीलो रे नासरत नगरो ते, यहूदिया दे, दाऊदो रे नगर बैतलहमो खे गया।
\v 5 ताकि आपणी मंगेतर मरियमा साथे, जो गर्भवती ए, नाओ लिखाऊँ।
\v 6 सेयो तेसा रे बच्चा पैदा उणे रे दिन पूरे ऊणे तक तेथी रए।
\v 7 तेसा रे जेठा पाऊ ऊआ, तेसे से टालेया साथे लपेटी की खुरलिया रे राखेया, कऊँकि तिना खे संरायी रे जगा नि थी।
\s स्वर्गदूता रे जरिए ग्वाळेया खे संदेश
\p
\v 8 तेस देशो रे बऊत गाद्दी थे, जो राती मैदानो रे रयी की आपणे चूण्डो रा पईरा देयो थे।
\v 9 तेबे प्रभुओ रा एक दूत तिना रे सामणे आयी की खड़ा ऊई गा और प्रभुओ रा तेज तिना रे चऊँ कनारे चमकणे लगेया और सेयो बऊत डरी गे।
\v 10 तेबे स्वर्गदूते तिना खे बोलेया कि डरो नि, कऊँकि देखो आऊँ तुसा खे बऊत खुशिया रा सुसमाचार सुनाणे आई रा, जो सारे लोका खे ऊणा,
\q1
\v 11 कि आज दाऊदो रे नगरो रे तुसा खे एक ऊध्दारकर्ता जम्मी रा
\q2 और ये ई मसीह प्रभु ए।
\p
\v 12 और इजी रा पता तुसा खे ईंयां लगणा, "तुसा खे एक बाळक टालेया रे लपेटेया रा और खुरलिया रे पड़ेया रा मिलणा"।
\v 13 तेबे एकदम तेस स्वर्गदूतो साथे, स्वर्गदूता रा एक दल, परमेशरो री स्तुति करदे ऊए और ये बोलदे ऊए दिशेया,
\q1
\v 14 "सर्गो रे परमेशरो री महिमा
\q2 और तरतिया दे, तिना आदमिया खे जिना ते आऊँ खुश ए, शान्ति ओ।
\p
\v 15 जेबे स्वर्गदूत तिना गे ते सर्गो खे चली गे, तेबे गाद्दी आपु बीचे बोलणे लगे कि आओ आसे बैतलहमो खे चलूँए और जो गल्ल प्रभुए आसा गे बताई राखी, तेसा देखूँए।
\v 16 तेबे तिने जाई की मरियम और यूसुफ और बाळक खुरलिया रे देखेया।
\v 17 इना खे देखी की से गल्ल जो एस बाळको रे बारे रे तिने बोली थी, सामणे आई।
\v 18 सबी सुणने वाळेया, तिना गल्ला ते जो गाद्दिये तिना गे बताईया थिया, हैरान ऊई गे।
\v 19 पर मरियम इना सबी गल्ला खे आपणे मनो रे सोचदी रयी।
\v 20 तेबे गाद्दिये, जेड़ा तिना खे बोली राखेया था, तेड़ा ई सब सुणी की और देखी की परमेशरो री महिमा और स्तुति करदे ऊए वापस आई गे।
\s यीशुए रा नाओं राखणा
\p
\v 21 जेबे आठ दिन पूरे ऊई गे और खतने रा बख़त आया, तेबे तेसरा नाओ 'यीशु' राखेया, जो स्वर्गदूते तेसरे पेटो रे आऊणे ते पईले बताया था।
\s मन्दरो रे यीशुए रा अर्पण
\p
\v 22 जेबे मूसे री व्यवस्था रे मुताबिक तिना रे शुध्द ऊणे रे दिन पूरे ऊए, तेबे सेयो तिना खे यरूशलेमो खे लयी गे।
\v 23 जेड़ा प्रभुओ री व्यवस्था रे लिखी राखेया, "हर एक जेठा प्रभुओ खे पवित्र ऊणा"।
\v 24 और प्रभुओ री व्यवस्था रे वचनो रे मुताबिक पंड्डूको रा एक जोड़ा या कबूतरो रे दो बच्चे ल्याई की बलिदान कित्ते।
\s शमौनो रा गीत
\p
\v 25 यरूशलेमो रे शमौन नाओ रा एक आदमी था, से तर्मी और भक्त था और इस्राइलो री शान्तिया री बाट देखो था और पवित्र आत्मा तेस पाँदे था।
\v 26 पवित्र आत्मा ते तेसखे चेतावनी मिली थी कि जदुओ तक तूं प्रभुओ रे मसीहो खे नि देखी लएगा, तदुओ तक मरना नि।
\v 27 तेबे से आत्मा रा सिखाया, मन्दरो रे आया, जेबे माये-बाओ प्रभु यीशुओ खे पीतरे ल्याए, ताकि व्यवस्था री रवाजा रे मुताबिक करूँए
\v 28 तेबे तिने से आपणी गोदा रे लया और परमेशरो रा धन्यवाद करी की बोलेया,
\q1
\v 29 "ओ स्वामी! एबे तूं आपणे दासो खे आपणे वचनो रे मुताबिक बिदा कर।
\q1
\v 30 कऊँकि मेरी आखी तेरा ऊध्दार देखी ला रा।
\q1
\v 31 जो तुसे सबी लोका रे सामणे त्यार करी राखेया।
\q1
\v 32 ताकि से दूजी जातिया खे प्रयासा देणे खे जोति देओ
\q2 और तेरे आपणे इस्राएलो रे लोका री महिमा ओ"।
\p
\v 33 तेसरे माये-बाओ, तिना गल्ला ते, जो तेसरे बारे रे बोलो थे, हैरान ऊई जाओ थे।
\v 34 तेबे शमौने तेसखे आशीष देयी की तेसरी आम्मा मरियमा खे बोलेया, "देख ये तो इस्राएलो रे बऊत जणेया रे रूड़ने, ऊठणे खे और एक एड़ा चिह्न् ऊणे खे ठईराई राखेया, जेसरे खलाफ बऊत गल्ला ऊणिया।
\v 35 एथो तक तेरा प्राण बी तलवारी रे वारो साथे पार छीदी जाऊणा। इजी ते बऊत मनो रे बिचार प्रगट ऊणे।"
\s हन्नाह री गवाई
\p
\v 36 अशेरो रे गोत्रो बीचो ते हन्नाह नाओ री फनुएलो री बेटी एक भविष्यवक्तणी थी, से बऊत स्याणी थी और ब्या ऊणे ते बाद आपणे लाड़े साथे बस सात साल तक ई रयी।
\v 37 से चुरासी साला ते बिदुआ थी और मन्दरो खे नि छाडो थी, से बअरत और प्रार्थना करी की रात-दिन आराधना करदी रओ थी।
\v 38 तेबे से तेस बख़ते तेती आई की प्रभुओ रा धन्यवाद करने लगी और तिना सबी खे जो यरूशलेमो रे छुटकारे री बाट देखो थे, तेसरे बारे रे गल्ल करने लगी
\s नासरतो खे वापस जाणा
\p
\v 39 और जेबे सेयो प्रभुओ री व्यवस्था रे मुताबिक सब कुछ नपटेई चूके, तेबे गलीलो रे आपणे नगर नासरतो खे चली गे।
\v 40 तेबे बाळक बड़दा, बलवान और अकला ते परिपुर्ण ऊँदा गया और परमेशरो री दया तेस साथे थी।
\s बाळक यीशु मन्दरो रे
\p
\v 41 तेसरे माये-बाओ हर साल फसह रे त्योआरो खे यरूशलेमो खे जाओ थे।
\v 42 जेबे से बारा साला रा ऊआ, तेबे सेयो त्योआरो रे रवाजा रे मुताबिक, यरूशलेमो खे गये।
\v 43 जेबे सेयो तिना दिना खे पूरा करी की आऊणे लगे, तेबे तिना रा पाऊ यीशु, यरूशलेमो रे ई रयी गा और ये गल्ल तेसरे माये-बाओ खे नि थी पता।
\v 44 तिने सोचेया कि से ओरी यात्रिया साथे ऊणा, एक दिन बीती गा और तेबे सेयो तेसखे आपणे टब्बरो और जाण-पछयाण वाळेया गे टोळने लगे।
\v 45 पर जेबे मिलेया नि, तेबे टोळदे-टोळदे यरूशलेमो रे पऊँछी गे।
\v 46 और तेबे तीन दिन बाद तिना खे से मन्दरो रे, उपदेशका साथे बैठे रे, तिना री सुणदे और तिना ते प्रश्न करदा ऊआ मिलेया।
\v 47 जितणे जणे तेसरी सुणने लगी रे थे, सेयो सब तेसरी समज और जवाबो ते हैरान थे।
\v 48 तेबे सेयो तेसखे देखी की हैरान ऊई गे और तेसरी आम्मे तेसखे बोलेया, "ओ पाऊ! तैं आसा साथे एड़ा कऊँ कित्तेया? देख, तेरे पिता जी और आऊँ ताखे रोषो रे टोळने लगी रे थे"।
\v 49 प्रभु यीशुए तिना खे बोलेया, "तुसे माखे कऊँ लगी रे टोळने? क्या जाणो नि थे कि मेरा मेरे परमेशरो रे भवनो रे ऊणा जरूरी ए?
\v 50 पर जो गल्ल तिने तिना खे बोली, से तिना खे समज नि आई।
\v 51 तेबे से तिना साथे चली गा और नासरतो खे आया और तिना रे कुलो रे रया, तेसरी आम्मा यो सारिया गल्ला आपणे मनो रे ई राखिया।
\v 52 प्रभु यीशु अकल और डील-डौल, परमेशर और आदमिए री दया रे बड़दे गये।
\c 3
\s यूहन्ना बपतिस्मा देणे वाळे रा सन्देश
\r (मती 3:1-12; मरकुस 1:1-8; यूहन्ना 1:19-28)
\p
\v 1 तिबिरियुस कैसरो रे राज्य रे पन्द्रुए साले जेबे पुन्तियुस पिलातुस यहूदिया रा हाकिम था, और गलीलो रे हेरोदेस नाओ चौथइऐ रा इतुरैया और त्रखोनितीसो रे तेसरा पाई फिलिप्पुस और अबिलेनो रेलिसानियास चौथाई रे राजा थे।
\v 2 जेबे हन्ना और कैफा बड़े पुरोईत थे, तेस बख़ते परमेशरो रा वचन जंगळो रे जकरयाहो रे पाऊ यूहन्ने गे पऊँछेया।
\v 3 तेबे से यरदनो रे नेड़े-तेड़े रे सारे देशो रे आई की, पापो री माफिया री खातर, मन फिराव रे बपतिस्मे रा प्रचार करने लगेया।
\v 4 जेड़ा यशायाह भविष्यबक्ते रे बोले रे वचनो री कताबा रे लिखे रा ए कि,
\q1 "सुनसाण जगा रे एक आका पाणे री आवाज़ ओई कि,
\q2 प्रभुओ री बाट त्यार करो, तेसरी सड़क सीदी करो"।
\q1
\v 5 हर एक काटी परी जाणी, हर एक पाह्ड़ और टीला थाले करेया जाणा और जो टेडा ए, से सीदा
\q2 और जो थाले पाँदे ए, से चौरस बाट बणनी
\q1
\v 6 और हर प्राणिए परमेशरो रा ऊध्दार देखणा।
\p
\v 7 जो पीड़ा री पीड़ तेसते बपतिस्मा लणे आओ थी, तिना खे से बोलो था, "ओ सापो रे बच्चेयो! तुसा खे किने जताई ता कि आऊणे वाळे रोषो ते नठुएं?
\v 8 तो मन फिराणे लायक फल ल्याओ; और आपणे-आपणे मनो रे ये नि सोचो कि आसा रा पिता अब्राहम ए; कऊँकि आऊँ तुसा खे सच लगी रा बोलणे कि परमेशर इना पात्थरा ते अब्राहमो खे ल्वाद पैदा करी सकोआ"।
\v 9 यबु बी क्वाड़ा डाळा री जड़ा रे ये बाया रा, तेबे ई तो जो-जो डाळ खरा फल नि ल्याऊँदा, से बाडेया और आगी रे सेटेया जाओआ।
\v 10 तेबे लोके तेसते पूछेया, "आसे क्या करूँ”?
\v 11 तिने बोलेया कि जेसगे दो कुरते ए, से तेसखे बांडी देओ, जेसगे आए नि और जेसगे रोटी ओ, से बी एड़ा ई करो।
\v 12 तेबे कर लणे वाळे बी बपतिस्मा लणे आए और तेसते पूछेया, "ओ गुरू! आसे क्या करूँ”?
\v 13 तिने बोलेया, "जो तुसा रा इस्सा ए, तिजी ते जादा नि लणा"।
\v 14 तेबे सिपाईये बी तेसते पूछेया, "आसे क्या करूँ”? तिने बोलेया कि केसी पाँदे उपद्रव नि करना, ना चूठा दोष लगाणा और आपणी मजदूरिया पाँदे सन्तुष्टी राखणी।"
\p
\v 15 जेबे सबी लोके उम्मीद लगाई राखी थी और आपणे-आपणे मनो रे यूहन्ने रे बारे रे बिचार करने लगी रे थे कि केथी ये ई तो मसीह तो निए?
\v 16 तेबे यूहन्ने तिना सबी खे उत्तर दित्तेया कि आऊँ तो तुस खे पाणिये ते बपतिस्मा देउँआ, पर जो आऊणे वाळाए, से मांते शक्तिशाली ए, आऊँ तो एस लायक पनि ए कि तेसरे जोड़ेया रे बान खोली सकूँ, तेस तुसा खे पवित्र आत्मा और आगी रा बपतिस्मा देणा।
\v 17 तेसरा सूप तेसरे आथो रे, तेस आपणा खलयाण अच्छी तरअ ते साफ करना और कणक आपणे पण्डारो रे राखणी और जो पू ऊणा से एड़ी आगी रे सेटी देणा जो कदी नि बिजणी।"
\p
\v 18 तेबे से बऊत शिक्षा देयी कि लोका खे सुसमाचार सुणादा रया।
\v 19 पर जेबे तिने चौथाई देशो रे राजा हेरोदेसो खे, तेसरे पाई फिलिप्पुसो री लाड़ी हेरोदियासा रे बारे रे और सब कूकर्मा रे बारे रे जो तेसे कित्ते थे, उलाहना दित्ती।
\v 20 हेरोदेसे तिना ते बढ़ी की कूकर्म बी कित्तेया कि यूहन्ना जेला रे पाई ता।
\s यीशुए रा बपतिस्मा
\r (मती 3:13-17; मरकुस 1:9-11)
\p
\v 21 जेबे सबी लोके बपतिस्मा लया और प्रभु यीशु बी बपतिस्मा लयी की प्रार्थना करने लगी रे थे, तेबे सर्ग खुली गा।
\v 22 तेबे पवित्र आत्मा शारीरिक रूपो रे कबूतरो जेड़ा तिना पाँदे उतरेया और ये आकाशवाणी उई, "तूं मेरा प्यारा पुत्र ए और आऊँ तांते खुश ए"।
\s यीशुए री वंशावली
\r (मती 1:1-17)
\p
\v 23 जेबे प्रभु यीशु आपु उपदेश देणे लगे, तेबे सेयो तकरीबन तीइ साला रे थे(और जेड़ा समजेया जाओआ) सेयो यूसुफो रे पाऊ थे और से एलीयो रा
\v 24 और एली, मत्तातो रा, मत्तात लेवियो रा, लेवी मलकियो रा, मलकी यन्ना रा और से यूसूफो रा।
\v 25 यूसुफ मत्तित्याहो रा, मत्तित्याह आमोसो रा, आमोस नहूमो रा, नहूम असल्याहो रा, असल्याह नोगह रा।
\v 26 नोगह मातो रा, मात मत्तित्याहो रा, मत्तित्याह‍ शिमियो रा, शिमी योसेखो रा और से योदाह रा।
\v 27 नेरी यूहन्ने रा, यूहन्ना रेसा रा, रेसा जरूब्बाबिलो रा, जरूब्बाबिल अलतियेलो रा और से नेरियो रा।
\v 28 नेरी मलकियो रा, मलकी अद्दियो रा, अद्दी कोसामो रा, कोसाम इलमोदामो रा और से एरो रा
\v 29 एर येशुओ रा, येशु इलाजारो रा, इलाजार योरिमो रा, योरिम मत्तातो रा, मत्तात लेवियो रा
\v 30 लेवी‍ शमोनो रा, शमोन यहूदाह रा, यहूदाह यूसूफो रा, यूसूफ योनानो रा, योनान इलयाकीमो रा
\v 31 और से मलेआहो रा, मलेआह मिन्नाहो रा, मिन्नाह मत्तता रा, मत्तात नातानो रा, नातान दाऊदो रा
\v 32 दाऊद यिशै रा, यीशै ओबेदो रा, ओबैद बोअजो रा, बोअज सलमोनो रा, सलमोन नहशोनो रा
\v 33 नहशौन अम्मीनादाबो रा, अम्मीनादाब अरनीयो रा, अरनी हिस्रोनो रा, हिस्रोन फिरिसो रा, फिरीस यहूदाहो रा,
\v 34 यहूदाह याकूबो रा, याकूब इसहाको रा, इसहाक अब्राहमो रा, अब्राहम तिरहो रा, तिरह नाहोरो रा
\v 35 नारोहो रा सरूगो रा, सरूग रऊओ रा, रऊ फिलिगो रा, फिलिग एबिरो रा, एबिर शिलहो रा
\v 36 शिलह केनानो रा, केनान अरफज्ञो रा, अरफज्ञ शेमो रा, शेम नूहो रा, नूह लिमिको रा
\v 37 लिमिक मथूशिलहो रा, मथूशिलह हनोको रा, हनोक यिरिदो रा, यिरिद महललेलो रा, महललेल केनानो रा,
\v 38 केनान इनोशो रा, इनोश शेतो रा, शेत आदमो रा और से परमेशरो रा॥
\c 4
\s यीशुए री परीक्षा
\r (मती 4:1-11; मरकुस 1:12,13)
\p
\v 1 तेबे प्रभु यीशु पवित्र आत्मा ते परी की यरदनो ते वापस आये और चाळी दिन तक आत्मा रे सिखाणे खे जंगळो रे फिरदे रये और शैतान तिना री परीक्षा करदा रया।
\v 2 तिना दिना रे तिने कुछ नि खाया और जेबे सेयो दिन पूरे ऊई गे तेबे तिना खे पूख लगी।
\v 3 तेबे शैताने तिना खे बोलेया, "अगर जे तूं परमेशरो रा पुत्र ए, तो एस पात्थरो खे बोल कि रोटी बणी जा।
\v 4 प्रभु यीशुए तेसखे जवाब दित्तेया, "लिखी राखेया कि आदमी रोटिया साथे ई जिऊँदा नि रंणा"।
\v 5 तेबे शैतान तिना खे लई गा और तिना खे एकदम दुनिया रे सारे राज्य दखाए।
\v 6 और तिना खे बोलेया, "मा यो सब अक्क और इना रे एशो-आराम ताखे देयी देणे, कऊँकि ये सब कुछ मांगे सम्बाळी राखेया और जेसखे चाऊँआ, तेसखे देयी देऊँआ"।
\v 7 तेबे तिने प्रभु यीशुओ खे बोलेया, "अगर तूँ मांगे माथा टेके, तो ये सबकुछ तेरा ऊई जाणा"।
\v 8 प्रभु यीशुए तेसखे जवाब दित्तेया, "लिखी राखेया कि तूं बस आपणे प्रभु परमेशरो गे ई माथा टेक और बस तिना री ई आराधना कर"।
\v 9 तेबे शैताने प्रभु यीशु यरूशलेमो रे लयी जाई की मन्दरो री चोटिया पाँदे खड़े करी ते और बोलेया, "अगर तूं परमेशरो रा पुत्र ए, तो आपु खे एथा ते थाले रूड़ाई दे।
\v 10 कऊँकि लिखी राखेया कि तेस तेरे बारे रे आपणे स्वर्गदूता खे आज्ञा देणी कि सेयो तेरी मताद करो
\v 11 और तिना तूं आपणे आथो-आथ चकी लणा, ताकि तेरे पैरो रे बुड़ो नि"।
\v 12 प्रभु यीशुए तेसखे जवाब दित्तेया, "ये बीए लिखेया राए कि तूं प्रभु आपणे परमेशरो खे नि परख"।
\v 13 जेबे शैतान सारिया परीक्षा करी चुकेया, तेबे कुछ बख़तो खे तिना गे ते चली गा।
\s यीशुए रा सेवा रा काम करने री शुरुआत
\r (मती 4:12-17; मरकुस 1:14,15)
\p
\v 14 तेबे प्रभु यीशु आत्मा री सामर्था ते परी की गलीलो खे चली गे और तिना री चर्चा ओरे-पोरे सारे देशो रे फैली गी।
\v 15 तेबे सेयो तिना रे आराधनालय रे उपदेश देंदे रये और सब तिना री तारीफ करदे रये।
\s नासरतो रे यीशुए री बेज्जती
\r (मती 13:53-58; मरकुस 6:1-6)
\p
\v 16 तेबे सेयो नासरतो खे आए, जेती सेयो पाळे थे ओर आपणी रवाजा रे मुताबिक आराधनालय रे जाई की पढ़ने खे खड़े ऊए।
\v 17 यशायाह भविष्यबक्ते री कताब तिना खे दित्ती और तिने कताब खोली की से जगा निकयाळी जेती ये लिखी राखेया था,
\p
\v 18 "प्रभुओ रा आत्मा मा पाँदे ए, कऊँकि तिने मेरा अभिषेक कंगाळा खे सुसमाचार सुनाणे खे करी राखेया और आऊँ इजी खे पेजी राखेया, ताकि बन्दुओ खे छुटकारे रा और अन्देया खे देखणे रा सुसमाचार प्रचार करूँ और केसेया रे खे छुडाऊँ।
\v 19 और प्रभुओ खे खुश राखणे रे सालो रा प्रचार करुँ"।
\p
\v 20 तेबे तिने कताब बंद करी की सेवको खे देयी ती और बैठी गे और आराधनालय रे सब लोक तिना खे देखणे लगी रे थे।
\v 21 तेबे सेयो तिना खे बोलणे लगे, "आज ई ये लेख तुसा सामणे पूरा ऊई रा"।
\v 22 सबी तिना री तारीफ़ कित्ती और जो दया री गल्ल तिना रे मूओ ते निकळो थी, तिना ते हैरान ऊई गे और बोलणे लगे, "क्या ये यूसुफो रा पाऊ निए"?
\v 23 तिने तेसखे बोलेया, "तुसा ये कहावत मा पाँदे जरूर बोलणी कि ओ बैद आपु खे ठीक कर! जो कुछ आसे सुणी राखेया कि कफरनहूमो रे करी राखेया, से एती आपणे देशो रे बी कर"।
\v 24 प्रभु यीशुए बोलेया, "आऊँ तुसा खे सच लगी रा बोलणे कि कोई बी भविष्यबक्ता आपणे देशो रे मान- सम्मान नि पांदा।
\v 25 आऊँ तुसा खे सच लगी रा बोलणे कि जेबे एल्लियाहो रे दिना रे साढ़े तीन साल तक सर्ग बंद रया, एथो तक कि सारे देशो रे अकाल पड़ी गा था और इस्राएलो रे बऊत सारी बिदुआ थिया
\v 26 पर एल्लियाह तिना बीचो ते केसी गे नि पेजेया, बस सैदा रे सराफता रे एक बिदुआ ते अलावा।
\v 27 और इलीशा भविष्यबक्ता रे बख़ते इस्राएलो रे बऊत सारे कोढ़ी थे, पर नामान सूरयानियो खे छाडी की तिना बीचो ते कोई बी ठीक नि कित्तेया"।
\v 28 इना सारिया गल्ला खे सुणी की जो आराधनालय रे थे तिना सबी खे रोष आई गा।
\v 29 तेबे तिने सबी उठी की सेयो बारे निकयाळी ते और जेते पाह्ड़ो पाँदे तिना रा नगर था, तेतेरी चूँडिया पाँदे लयी चले, ताकि तेथा ते तिना खे थाले सेटी देऊँए।
\v 30 पर सेयो तिना बीचो ते निकळी की चली गे।
\s दुष्टात्मा ते किरे रे आदमीए खे ठीक करना
\r (मरकुस 1:21-28)
\p
\v 31 तेबे सेयो गलीलो रे कफरहनूम नगरो खे गये और सब़्तो रे दिने लोका खे उपदेश देणे लगी रे थे।
\v 32 सेयो तिना रे उपदेशो ते हैरान ऊई गे, कऊँकि तिना वचन अक्को साथे था।
\v 33 आराधनालय रे एक आदमी था, जेसरे अशुध्द आत्मा थी।
\v 34 से जोरी की चींगणे लगेया कि, "ओ यीशु! आसा खे तांते क्या काम ए? क्या तूं आसा खे नाश करने आई रा? आऊँ ताखे जाणुआ कि तूं कूणे? तूं परमेशरो रा पवित्र जणा ए।
\v 35 प्रभु यीशु तेसखे बकणे लगे कि चुप रओ; और एसते निकळी जा; तेबे अशुध्द आत्मा तेसखे बीचे पटकी की बिना नुकशाण पऊँछाए तेसते निकळी गी।
\v 36 ये देखी की सब हैरान ऊई गे और सेयो आपु बीचे बोलणे लगे कि ये केड़ा वचन ए? और ये अक्क और सामर्था साथे अशुध्द आत्मा खे आज्ञा देओआ और सेयो निकळी जाओईया।
\v 37 तेबे चऊँ कनारे तिना रा बोल-बाला फैली गा।
\s पतरसो री सासुआ और ओरी लोका खे ठीक करना
\r (मती 8:14-17; मरकुस 1:29-34)
\p
\v 38 प्रभु यीशु आराधनालय ते उठी की शमौनो रे कअरो खे गये और शमौनो री सासुआ खे बुखार था और तिने तेसा री खातर, तिना ते प्रार्थना कित्ती।
\v 39 सेयो तेसा रे नेड़े जाई की बुखारो खे बके और बुखार ऊतरी गा और से फटाफट उठी की तिना री आदर-खातर करने लगी।
\v 40 सूरज डूबणे ते पईले जेती-जेती लोक कई प्रकारा रिया बमारिया रे पड़ी रे थे, सेयो सब तिना खे तेसगे ली आए और तिने एकी-एकी पाँदे आथ राखी की सेयो ठीक कित्ते।
\v 41 तेबे दुष्टात्मा चींगदी ऊई और ये बोलदी उई कि तूं परमेशरो रा पुत्र ए, बऊतया ते निकळी गी पर सेयो तिना खे बको थे और बोलणे नि देओ थे, कऊँकि से जाणो थी कि ये मसीह ए।
\s आराधनालय रे प्रचार करना
\r (मरकुस 1:35-41)
\p
\v 42 जेबे दिन ऊआ तेबे सेयो निकळी की जंगळो खे गये और पीड़ा री पीड़ तिना खे टोळदी उई तिना गे आई और तिना खे रोकणे लगी कि आसा गे ते नि जाओ।
\v 43 पर तिने तिना खे बोलेया, "माखे ओरी जगा रे बी परमेशरो रा सुसमाचार सुनाणा जरूरी ए, कऊँकि आऊँ इजी खे ई पेजी राखेया"।
\v 44 तेबे सेयो गलीलो रे आराधनालय रे प्रचार करदे रये।
\c 5
\s शुरूओ रे चेलेया खे बुलाणा
\r (मती 4:18-22; मरकुस 1:16-20)
\p
\v 1 जेबे पीड़‍ प्रभु यीशुओ पाँदे पड़ो थी और तिना रे वचन सुणो थी और सेयो गन्नेसरतो रे समुद्रो रे कनारे थे खड़े रे, तेबे एड़ा ऊआ
\v 2 कि तिने समुद्रो रे कनारे दो किस्तिया खड़ी रिया देखिया और मच्छुआरे तिना पांदो ते ऊतरी की आपणे जाळ लगी रे थे तोणे।
\v 3 तिना किस्तिया बीचो ते जो शमौनो री थी, चढ़ी की प्रभु यीशुए तेसखे बोलेया कि थोड़ा जा कनारे जे लई चल, तेबे सेयो किस्तिया पाँदे बैठी की लोका खे उपदेश देणे लगे।
\v 4 जेबे सेयो गल्ला करी चुके, तेबे तिने शमौनो खे बोलेया कि डूगे पाणियो रे लयी चल और मछलिया पकड़ने खे आपणे जाळ पाओ।
\v 5 शमौने बोलेया कि स्वामी! आसे सारी रात मईणत कित्ती पर कुछ नि पकड़ेया, पर तेबे बी तेरे बोलणे ते जाळ पाई देऊँआ।
\v 6 तेबे तिने एड़ा ई कित्तेया और बऊत सारिया मछलिया केरिया और तिना रे जाळ फटणे लगे।
\v 7 तेबे तिने आपणे साथिया खे, जो दूजी किस्तिया रे थे, तिना खे साअरा कित्तेया कि आई की म्हारी मताद करो और तिने आई की आपणिया दोनो किस्तिया इतणिया परी तिया कि सेयो डूबणे लगिया।
\v 8 ये देखी की शमौन पतरस प्रभु यीशुए रे पैरा पाँदे पड़ी गा और बोलणे लगेया, "ओ प्रभु! मांगा गे ते चली जा, कऊँकि आऊँ पापी आदमी ए।
\v 9 कऊँकि इतणिया सारिया मछलिया पकड़ी की देखी की से और तेसरे साथी हैरान ऊई गे।
\v 10 तिंयां ई जब्दी और तेसरे पाऊ याकूब और यूहन्ने खे बी, जो शमौनो साथे थे, सेयो बी हैरान ऊई गे, तेबे प्रभु यीशुए शमौनो खे बोलेया, "डर नि, आजो ते तां आदमी जिऊँदे पकड़ने"।
\v 11 तेबे सेयो किस्तिया खे कनारे पाँदे ली आए और सब कुछ छाडी की तिना पीछे चली पड़े।
\s कोढ़ो रे रोगिए खे ठीक करना
\r (मती 8:1-4; मरकुस 1:40-45)
\p
\v 12 जेबे सेयो नगरो रे थे, तेबे तिना खे तेती एक कोढ़ी मिलेया और से प्रभुओ खे देखी की तिना रे पैरो पाँदे पड़ी गा और प्रार्थना कित्ती, "ओ प्रभु! अगर तुसे चाओ तो माखे ठीक करी सकोए"।
\v 13 प्रभु यीशुए आपणे आथो साथे से छूँआ और बोलेया, "आऊँ चाऊँआ कि तूं ठीक ऊई जाए" और तेसरा कोढ़ चली गा।
\v 14 तेबे प्रभु यीशुए से सावधान कित्तेया कि केसी गे नि बताणा, पर जाई की आपु खे पुरोईतो गे दखा, और आपणे शुध्द् ऊणे रे बारे दे, जो कुछ मूसे चढ़ावा ठईराई राखेया, तेस चढ़ा ताकि तिना खे गवाई बणो।
\v 15 पर तिना री चर्चा ओर बी फैली गी और पीड़ा री पीड़ तिना खे सुणने खे और आपणी बमारिया खे ठीक करने खे कट्ठी ऊई गी।
\v 16 प्रभु यीशु जंगळो रे जाई की कल्ले जे प्रार्थना करेया करो थे।
\s अदरंगो रे रोगिए खे ठीक करना
\r (मती 9:1-8; मरकुस 2:1-12)
\p
\v 17 तेबे एक दिन एड़ा ऊआ कि सेयो उपदेश देणे लगी रे थे तेबे फरीसी और बड़े पुरोईत तेती थे बैठे रे, जो गलील और यहूदिया रे हर एक गांव ते और यरूशलेमो ते थे आए रे और ठीक करने खे प्रभुओ री सामर्थ तिना साथे थी।
\v 18 तेबे कई जणे एक आदमीए खे, जो अदरंगो रा रोगी था, मांजे पाँदे ल्याए और सेयो तेसखे पीतरे लयी जाणे खे और प्रभु यीशुओ सामणे राखणे रा तरीका टोळने लगी रे थे।
\v 19 जेबे पीड़ा री बजअ ते सेयो तेसखे पीतरे नि लयी जाई सके, तेबे तिने छतो पाँदे चढ़ी की और खेप्रे टाई की, से मांजे समेत बीचे प्रभु यीशुओ सामणे उतारी ता।
\v 20 प्रभु यीशुए तिना रा विश्वास देखी की तेसखे बोलेया, "ओ आदमी! तेरे पाप माफ ऊए"।
\v 21 तेबे शास्त्री और फरीसी बईस करने लगे कि ये कूणे, जो परमेशरो री निन्दा करने लगी रा? परमेशरो खे छाडी की ओर कूण पापो खे माफ करी सकोआ।
\v 22 प्रभु यीशुए तिना रे मनो री गल्ल जाणी की तिना खे बोलेया, "तुसे आपणे मनो रे क्या बईस लगी रे करने”?
\v 23 साअन क्या ए? क्या ये बोलणा कि तेरे पाप माफ ऊए या बोलणा कि उठ और चल-फिर।
\v 24 पर इजी री खातर कि तुसे जाणो कि मनुष्य रे पुत्रो खे तरतिया पाँदे पाप माफ करने रा बी अक्क ए;( प्रभु यीशुए तेस अदरंगो रे रोगिये खे बोलेया) आऊँ ताखे बोलूँआ कि उठ और आपणा मांजा चकी की कअरो खे जा।
\v 25 से फटाफट आपणा मांजा चकी की तिना सामणे उठेया और परमेशरो री तारीफ करदा ऊआ आपणे कअरो खे चली गा।
\v 26 तेबे सब हैरान ऊई गे और परमेशरो री तारीफ करने लगे और बऊत डरी की बोलणे लगे कि आज आसे नऊखी गल्ल देखी।"
\s लेवीए खे बुलाणा
\r (मती 9:9-13; मरकुस 2:13-17)
\p
\v 27 तेबे इजी ते बाद प्रभु यीशु बारे चली गे और लेवी नाओ रा एक कर लणे वाळा करो री चौकिया पाँदे बैठे रा देखेया और तिने तेसखे बोलेया कि मां पीछे आई जा।
\v 28 तेबे से सब कुछ छाडी की तिना पीछे चली पड़ेया।
\v 29 तेबे लेविये तिना खे आपणे कअरे एक बड़ा भोज राखेया और कर लणे वाळेया री और ओर लोका री तिना साथे खाणे री पीड़ लगी गी।
\v 30 तेबे फरीसी और शास्त्री, तिना रे चेलेया ते कुड़कुड़ाणे लगे और बोलणे लगे, "तुसे कर लणे वाळेया साथे और पापिया साथे कऊँ खाओ-पीओए”?
\v 31 प्रभु यीशुए तिना खे जवाब दित्तेया कि बैद पलेया-चंगेया खे नि, पर, बमारा खे जरूरी ए।
\v 32 आऊँ तर्मिया खे नि, पर पापिया रा मन फिराणे खे बुलाई राखेया।"
\r बअरतो पाँदे सवाल
\r (मती 9:14-17; मरकुस 2:18-22)
\p
\v 33 तेबे तिने तिना खे बोलेया कि यूहन्ने रे चेले तो सदा बअरत और प्रार्थना करदे रओ ए और तियां ई फरीसी बी, पर तेरे चेले तो खाओ पियो ए।
\v 34 प्रभु यीशुए तिना खे बोलेया, "क्या बराती, जदुओ तक लाड़ा तिना साथे ए, तदुओ तक तिना बअरत करना?
\v 35 पर सेयो दिन आऊणे, जेबे लाड़ा तिना ते लग करेया जाणा, तेबे तिना, तिना दिना रे बअरत करना।
\v 36 प्रभु यीशुए तिना खे एक उदारण बोलेया कि कोई बी आदमी नए टालेया ते फाड़ी की पुराणे टालेया रे टाली नि लगांदा, नई तो नया फटी जाणा और तेस पुराणे साथे मेल पनि खाणा।
\v 37 और कोई बी नया अँगूरा रा रस पुराणे खलड़ुआ रे नि परदा, नई तो नया अँगूरा रा रस खलड़ुआ खे फाड़ी की बारे निकळी जाणा और खलड़ुआ रा बी नाश् ऊई जाणा।
\v 38 पर जो नया अँगूरा रा रस ओआ, से नये खलड़ुआ रे परना चाईयो।
\v 39 कोई बी आदमी पुराणा अँगूरा रा रस पी की नया नि चांदा, कऊँकि से बोलोआ कि पुराणा ई अच्छा ए।"
\c 6
\s सब़्तो रा प्रभु
\r (मती 12:1-8; मरकुस 2:23-28)
\p
\v 1 तेबे सब़्तो रे दिने सेयो डोरूआ रिये जाणे लगी रे थे और तिना रे चेले सिल्ले तोड़ी-तोड़ी की और मळी-मळी की खाणे लगी रे थे।
\v 2 तेबे फरीसिया बीचो ते कई जणे बोलणे लगे, "तुसे से काम कऊँ करोए, जो सब़्तो रे दिने करना ठीक निए”?
\v 3 प्रभु यीशुए तिना खे जवाब दित्तेया, "क्या तुसे ये नि पढ़ी राखेया कि जेबे दाऊद और तेसरे चेले पूखे थे, तो, तेबे तिने क्या कित्तेया।
\v 4 से कऊँ परमेशरो रे कअरे गया? और पेंटा रिया रोटिया खाईया, जबकि सेयो खाणिया पुरोईता खे छाडी की ओरी खे ठीक नि थिया और तिने आपणे चेलेया खे बी दित्तिया।
\v 5 तेबे तिने तिना खे बोलेया, "मनुष्य रा पुत्र सब़्तो रे दिनो रा बी प्रभु ए"।
\s सूके रे आथो वाळे आदमिए खे ठीक करना
\r (मती 12:9-14; मरकुस 3:1-6)
\p
\v 6 तेबे एड़ा ऊआ कि केसी ओरी सब़्तो रे दिने सेयो आराधनालय रे उपदेश देणे लगी रे थे, तेबे तेती एक आदमी आया, जेसरा आथ सूकेया रा था।
\v 7 शास्त्री और फरीसी प्रभु यीशुओ पाँदे दोष लगाणे री ताका रे थे कि देखूँए कि एस सब़्तो रे दिने ये ठीक करना कि नयी।
\v 8 पर प्रभु यीशु तिना रे बिचार जाणो थे, तेबे तिने सूके रे आथो रे आदमिए खे बोलेया कि उठ और बीचे खड़े ऊई जा, से उठेया और खड़ा ऊई गा।
\v 9 प्रभु यीशुए तिना खे बोलेया, "आऊँ तुसा ते पुछूँआ कि सब़्तो रे दिने क्या ठीक ए, पला करना या बुरा करना, प्राणो खे बचाणा या नाश करना?
\v 10 तेबे तिने चऊँ कनारे तिना सबी खे देखी की तेस आदमियो खे बोलेया कि आपणा आथ आगे कर, तिने आगे कित्तेया और तेसरा आथ ठीक ऊई गा।
\v 11 पर सेयो आपु ते बारे ऊई गे और आपु बीचे बईस करने लगे कि आसे प्रभु यीशुओ साथे क्या करिए?
\s बारा प्रेरित चुणने
\r (मती 10:1-4; मरकुस 3:13-19)
\p
\v 12 तेबे तिना दिना रे प्रभु यीशु पाह्ड़ो पाँदे प्रार्थना करने खे निकळे और सारी रात प्रार्थना करदे रये।
\v 13 जेबे दिन ऊआ तेबे तिने आपणे चेले बुलाई की तिना बीचो ते बारा चूणी ले और तिना खे प्रेरित बोलेया।
\v 14 और तिना बीचो ते सेयो यो ए- शमौन जेसरा नाओ तिने पतरस बी राखेया, तेसरा पाई अन्द्रियास, याकूब, यूहन्ना, फिलिप्पुस, बरतुलम्मे
\v 15 मत्ती, थोमा, हलफईयो रा पाऊ याकूब, शमौन जेसखे जेलोतेस बी बोलेए
\v 16 याकूबो रा पाऊ यहूदा और यहूदा एसकरियोती, जो तिना खे पकड़वाणे वाळा बी था।
\s शिक्षा देणा और ठीक करना
\r (मती 4:23-25)
\p
\v 17 तेबे सेयो तिना साथे उतरी की चौड़ी जगा रे खड़े ऊई गे और तिना रे चेलेया री बडी पीड़, और सारे यहूदिया, यरूशलेम, सूर, सैदा रे समुद्रो रे कनारे रे बऊत लोक, जो तिना री सुणने और आपणी बमारिया खे ठीक करने खे तिना गे आए थे, तेती थे।
\v 18 और अशुध्द आत्मा रे सताए रे लोक बी ठीक ऊई जाओ थे।
\v 19 तेबे सब तिना खे छूणा चाओ थे, कऊँकि तिना ते सामर्थ निकळी की सबी खे ठीक करी देयो थी।
\s आशीष और शोक वचन
\r (मती 5:1-12)
\p
\v 20 तेबे प्रभु यीशुए आपणेया चेलेया खे देखी कि बोलेया,
\q1 "धन्य ए तुसे, जो सरीफ ए,
\q2 कऊँकि परमेशरो रा राज्य एड़े रा ई ये।
\q1
\v 21 धन्य ए तुसे, जो यबु पूखे ए, कऊँकि रजाए जाणे,
\q2 धन्य ए तुसे, जो यबु रोए, कऊँकि आसणे।
\q1
\v 22 धन्य ए तुसे, जेबे मनुष्य रे पुत्रो री बजअ ते लोका तुसा ते बैर राखणा
\q2 और तुसे निकयाळी देणे, तुसा नि निन्दा करनी और तुसा रा नाओ बुरा जाणी की कटी देणा।
\q1
\v 23 तेस दिने खुश ऊई की उटकणा, कऊँकि देखो तुसा खे सर्गो रे बऊत बड़ा प्रतिफल ए,
\q2 तिना रे बाप-दादे, भविष्यबक्तेया साथे बी एड़ा ई करो थे।
\q1
\v 24 पर हाय! तुसा खे, जो पैसे वाळे ए,
\q2 कऊँकि तुसे आपणी शान्ति पाई चुके।
\q1
\v 25 पर हाय तुसा खे जो यबु रज्जे रे ए, कऊँकि पूखे ऊणे,
\q2 हाय तुसा खे, जो यबु आसोए, कऊँकि शोग करना और रोणे।
\q1
\v 26 हाय तुसा खे, जेबे सब तुसा खे पला बोलोए,
\q2 कऊँकि तिना रे बाप-दादे बी भविष्यबक्तेया साथे एड़ा ई करो थे।
\s दुश्मणा ते प्यार
\r (मती 5:38-48; 7:12)
\p
\v 27 पर आऊँ तुसा सुणने वाळेया खे बोलूँआ कि आपणे दुश्मणा साथे प्यार राखो, जो तुसा साथे बैर राखोए, तिना रा पला करो।
\v 28 जो तुसा खे स्राप देओ, तिना खे आशीष देओ, जो तुसा रा मजाक करो, तिना खे प्रार्थना करो।
\v 29 जो तुसा री खाखा पाँदे एक थप्पड़ बाओ, तेस कनारो खे दूजी बी करी देओ और जो तेरा पजामा छुड़ाई लओआ, तेसखे कुरता लणे ते पनि रोक।
\v 30 जो कोई तांते मांगो, तेसखे रे और जो तेरी चीज छुड़ाई लओआ, तेसते मांग नि
\v 31 और जेड़ा तुसे चाओए कि लोक तुसा साथे करो, तुसे बी तिना साथे तेड़ा ई करो।
\v 32 अगर तुसे आपु साथे प्यार राखणे वाळेया साथे प्यार राखो, तो तुसा री क्या बढ़ाई? कऊँकि पापी बी आपु साथे प्यार राखणेया वाळेया साथे प्यार राखोए।
\v 33 अगर जे तुसे आपु साथे पलाई राखणे वाळेया साथे ई पलाई करोए, तो तुसा री क्या तारीफ? कऊँकि पापी बी एड़ा ई करोए।
\v 34 अगर जे तुसे तिना खे त्वार देओ, जिना ते फेर लणे री उम्मीद राखोए, तो तुसा री क्या तारीफ? कऊँकि पापी बी पापिया खे त्वार देओए, ताकि तिथणा ई फेर पाओ।
\v 35 बल्कि आपणे दुश्मणा साथे प्यार राखो और पलाई करो, और फेर पाणे री उम्मीद नि राखी की त्वार देओ; तेबे तुसा खे बड़ा फल ऊणा और तुसे परमप्रधानो री ल्वाद ठईरने, कऊँकि से तिना पाँदे जो धन्यवाद नि करदे और बुरेया पाँदे बी दया करोआ।
\v 36 जेड़ा तुसा रा पिता दयालु ए, तेड़े ई तुसे बी दयालु बणो।
\s दोष नि लगाओ
\r (मती 7:1-4)
\p
\v 37 "दोष नि लगाओ, तो तुसा पाँदे बी दोष नि लगाया जाणा, दोषी नि ठराओ, तो तुसे बी दोषी नि ठराए जाणे, माफ करो, तो तुसा खे बी माफ कित्तेया जाणा।
\v 38 देया करो, तेबे तुसा खे बी दित्तेया जाणा, लोका पूरा नाप दबाई-दबाई की और इलाई- इलाई की और ऊबरदे ऊए तुसा री गोदा रे पाणा, कऊँकि जेस नापो साथे तुसे नापोए, तेसी साथे तुसा खे बी नापेया जाणा।
\v 39 तेबे प्रभु यीशुए तिना खे एक उदारण बोलेया कि क्या अन्दा, अन्देया खे बाट दशी सकोआ? क्या दोनो गड्डे रे नि पड़ने।
\v 40 चेला आपणे गुरूओ ते बड़ा निए, पर जो कोई सिध्द ऊणा, से आपणे गुरूओ जेड़ा ऊणा।
\v 41 तूं आपणे पाईयो री आखी रा कू़ड़ा कऊँ देखेया और आपणी आखी रा छेऊखड़ा ताखे नि दिशदा?
\v 42 और जेबे तूं आपणी आखी रा छेऊखड़ा नि देखदा, तो आपणे पाइयो खे किंया बोली सकेया कि ओ पाई रूकी जा तेरी आखी ते कूड़ा निकाळी देऊँ? ओ कपटी पईले आपणी आखी ते छेऊखड़ा निकाळ, तेबे जो कूड़ा तेरे पाइयो री आखी रे, तेस अच्छी तरअ रे देखी कि निकाळी सकेया।
\s जेड़ा डाळ तेड़ा फल
\r (मती 7:16-20; 12:33-35)
\p
\v 43 "कोई बी अच्छा डाळ निए, जो नकम्मा फल ल्याओ और ना तो नकम्मा डाळ ए, जो अच्छा फल ल्याओ।
\v 44 हर एक डाळ आपणे फलो साथे पछयाणा जाओआ, कऊँकि लोक जाड़ो ते दाऊगळे नि तोड़दे और ना झड़बैरिया ते अंगूर।
\v 45 खरा आदमी आपणे खरे मनो रे पण्डारो ते खरिया गल्ला निकयाळोआ और बुरा आदमी आपणे बुरे मनो रे पण्डारो ते बुरिया गल्ला, कऊँकि जो, जेसरे मनो रे परे रा ओआ, तेड़ा ई मुओ ते निकळोआ।
\s कअर बनाणे वाळे दो आदमी
\r (मती 7:24-27)
\p
\v 46 "जेबे तुसे मेरा कईणा नि मानदे, तो, तेबे कऊँ माखे 'ओ प्रभु, ओ प्रभु बोलोए?
\v 47 जो कोई मांगे आओआ और मेरिया गल्ला सुणी की तिना खे मानोआ, आऊँ तुसा खे बताऊँआ कि से केस जेड़ा ए।
\v 48 से तेस आदमिये जेड़ा ए, जिने कअर बणादे बख़ते, तरतिया रे डूगी निऊँ खणी की पात्थरा री निऊँ पाई और जेबे बाढ़ आई तो ताअर तेस कअरो रे लगी, पर से ईलाई नि सकी, कऊँकि से पक्का था।
\v 49 पर जो सुणी की नि मानदा, से तेस आदमिये जेड़ा ए, जिने माट्टिया पाँदे बिना निऊँआ रा कअर बणाया और जेबे तेस कअरो पाँदे ताअर लगी, तो से तेबु ई टळी गा और सत्यानाश ऊई गा।"
\c 7
\s एकी सूबेदारो रा विश्वास
\r (मती 8:5-13)
\p
\v 1 जेबे प्रभु यीशु लोका खे इना सबी गल्ला बताई चुके, तेबे सेयो कफरनहूमो खे आए।
\v 2 तेबे केसी सूबेदारो रा दास, जो तेसखे बऊत प्यारा था, बमारिया ते मरने वाळा था।
\v 3 तिने प्रभु यीशुओ रे बारे रे सुणी की कई यहूदिया रे बुजुर्ग तिना गे ये बिनती करने पेजे कि आई की मेरे दासो खे ठीक कर।
\v 4 सेयो प्रभु यीशुओ गे आई की तिना ते बड़ी बिनती करी की बोलणे लगे कि से एती जोगा आए कि तुसे तेसखे ठीक करी सको।
\v 5 कऊँकि से म्हारी जातिया खे मानोआ और तिने ई आसा रा आराधनालय बणाई राखेया।
\v 6 प्रभु यीशु तिना साथे चलणे लगे, जेबे सेयो कअरो ते बऊत दूर थे, तेबे तिने सूबेदारे तिना खे कई दोस्ता गे सन्देसा पेजेया कि ओ प्रभु कष्ट नि कर कऊँकि आऊँ एती जोगा निए कि तुसे मेरे कअरे आई सको।
\v 7 इजी बजअ ते आऊँ आपु खे एती जोगा पनि समजदा कि तुसा गे आऊँ, पर तुसे आपणे मुओ ते ई बोली देयो, तो से ठीक ऊई जाणा।
\v 8 आऊँ बी पराधीन आदमी ए और सिपाई मेरे आथो रे ए और जेबे एकी खे बोलूँआ कि जा, तो से जाओआ और अगर दूजे खे बोलूँआ कि आओ, तो से आओआ और आपणे केसी दासो खे बोलूँआ कि एड़ा कर, तो से करोआ।
\v 9 ये सुणी की प्रभु यीशु हैरान ऊई गे, तेबे तिने मूं फेरी की तेसा पीड़ा खे जो तिना पीछे आऊणे लगी री थी बोलेया, "आऊँ तुसा खे सच लगी रा बोलणे कि मैं इस्राएलो रे बी एड़ा विश्वास नि देखेया"।
\v 10 तेबे जो लोक पेजी राखे थे तिने कअरे जाई की से दास ठीक देखेया।
\s बिदुआ रे पाऊए खे जीवन-दान
\p
\v 11 थोड़े दिन बाद सेयो नाईन नाओ रे एक नगरो रे गये और तिना रे चेले और बऊत बड़ी पीड़ तिना साथे चली री थी।
\v 12 जेबे सेयो नगरो रे फाटको गे पऊँछे, तेबे लोक एक मूड़दे खे बारे निणे लगी रे थे, जो आपणी माया रा इकलौता पाऊ था और से बिदुआ थी, नगरो रे बऊत सारे लोक तेसा साथे थे।
\v 13 तेसा खे देखी की प्रभु यीशुओ खे तरस आया और तेसा खे बोलेया कि रो नि।
\v 14 तेबे तिने नेड़े जाई की सीढ़ छूँईं और चकणे वाळे रूकी गे, तेबे तिने बोलेया, "ओ जवान आऊँ ताखे बोलूँए कि ऊठ"।
\v 15 तेबे से मूड़दा उठी गा और बोलणे लगेया, तेबे प्रभु यीशुए से तेसरी माया गे सम्बाळी ता।
\v 16 तेबे सब डरी गे और सेयो परमेशरो री तारीफ करदे ऊए बोलणे लगे कि आसा बीचे एक बऊत बड़ा भविष्यबक्ता आई गा रा और परमेशरे आसा पाँदे कृपा दृष्टि करी राखी।
\v 17 और तिना रे बारे रे ये गल्ल सारे यहूदिया और नेड़े-तेड़े सारे देशो रे फैली गी।
\s यूहन्ना बपतिस्मा देणे वाळे रा सवाल
\r (मती 11:2-19)
\p
\v 18 यूहन्ने खे तेसरे चेलेया इना सबी गल्ला रा समाचार सुणाया।
\v 19 तेबे यूहन्ने आपणे चेलेया बीचो ते दो जणे बुलाई की प्रभु यीशुओ गे ये पूछणे पेजे, "क्या आऊणे वाळा तूं ई ये या आसे केसी ओरी री बाट देखिये”?
\v 20 तिने प्रभु यीशुओ गे आई की बोलेया कि यूहन्ने बपतिस्मे देणे वाळे आसे ये पूछणे पेजी राखे कि क्या आऊणे वाळा तूं ई ये या आसे केसी ओरी री बाट देखिये?
\v 21 तेसी बख़ते तिने बऊत जणे बमार और पीड़ा ते ठीक कित्ते और दुष्टात्मा ते छुड़ाए और बऊत जणेया अन्देया खे आखी दित्तिया।
\v 22 प्रभु यीशुए तिना खे बोलेया, "जो कुछ तुसे देखेया और सुणेया, जाई की यूहन्ने गे बताओ कि अन्दे देखोए, लंगड़े चलोए, कोढ़ी शुध्द करे जाओए और कंगाळा खे सुसमाचार सुणाया जाओआ"।
\v 23 धन्य ए सेयो, जो मेरी बजअ ते ठोकर नि खांदे।
\p
\v 24 जेबे यूहन्ने रे पेजे रे लोक चली गे, तेबे प्रभु यीशु यूहन्ने रे बारे रे लोका खे बोलणे लगे कि तुसे जंगळो रे क्या देखणे गये थे? क्या अव्वा साथे ईलदे ऊए डण्डे खे?
\v 25 तो तुसे तेबे क्या देखणे गये थे? क्या नरम टाले पईने रे आदमिए खे? देखो जो भड़किले टाले पईनोए और सुख-विलासो रे रओ ए, सेयो राजभवनो रे रओ ए।
\v 26 तो तेबे क्या देखणे गए थे? क्या केसी भविष्यबक्ते खे? आ, आऊँ तुसा खे बोलूँआ कि भविष्यबक्ते ते बी बड़े खे।
\v 27 से ये ई, जेसरे बारे रे लिखी राखेया कि,
\q1 "देख, आऊँ आपणे दूतो खे तांते आगे-आगे पेजूँआ,
\q2 जेस तांते आगे जाई की बाट ठीक करनी"।
\p
\v 28 आऊँ तुसा खे बोलूँआ कि जो जवाणसा ते जम्मी रे तिना बीचो ते यूहन्ने ते बड़ा कोई निए पर जो परमेशरो रे राज्य रे छोटे ते बी छोटा ए, से तेस ते बी बड़ा ऊणा।
\v 29 तेबे सबी आम आदमिए सुणी की और कर लणे वाळेया बी यूहन्ने रा बपतिस्मा लयी की परमेशरो खे सच्चा मानी ला।
\v 30 पर फरीसिये और बड़े पुरोईते तेसते बपतिस्मा ना लयी की परमेशरो री इच्छा आपणे बारे रे टाळी ती।
\p
\v 31 "तो आऊँ एस युगो रे लोका री उपमा किजी साथे देऊँ कि सेयो केस जेड़े ए?
\v 32 सेयो तिना बाळका जेड़े ए, जो बजारो रे बैठे की एकी-दूजे खे बोलोए कि मैं ताखे बांसळी बजाई पर तूं नि नाचेया, आसे दु:ख कित्तेया, पर तूं नि रोया।
\v 33 कऊँकि यूहन्ना बपतिस्मा देणे वाळा न तो रोटी खांदा आया और ना अँगूरा रा रस पींदा आया और तुसे बोलोए कि तेसरे दुष्टात्मा ए?
\v 34 मनुष्य रा पुत्र खांदा-पींदा ऊआ आया और तुसे बोलोए कि पेटू और पीयक्कड़ आदमी कर लणे वाळेया रा और पापिया रा दोस्त ए।
\v 35 पर ज्ञान आपणी ल्वादा ते सच्चा ए।"
\s फरीसिए रे कअरे पापी जवाणसा खे माफी
\p
\v 36 तेबे किने फरीसिये तिना ते बिनती कित्ती कि मां साथे रोटी खाओ; तेबे सेयो तेसरे कअरे जाई की रोटी खाणे लगे।
\v 37 तेबे एक पापी जवाणस ये सुणी की कि प्रभु यीशु एक फरीसियो रे कअरे रोटी खाणे आई रे, एक पांडे रे इत्र ल्याई
\v 38 और तेबे तिना रे पैरा गे पीछे खड़ी ऊई की रोणे लगी और आपणे आसूआ साथे तिना रे पैर तोए और आपणे बाळो साथे साफ टूसे और तिना रे पैर बार-बार चूमी की तिना रे इत्र लगाया।
\v 39 ये देखी की से फरीसी, जिने सेयो बुलाए थे, आपणे मनो रे सोचणे लगेया कि अगर ये भविष्यबक्ता ऊँदा तो जाणी लंदा कि ये जो जवाणस एसखे छूणे लगी री, ये कूणे और केड़ी ए?
\v 40 ये सुणी प्रभु यीशुए बोलेया, "ओ शमौन मां ताखे कुछ बोलणा”, तिने बोलेया, "ओ गुरू बोलो"।
\v 41 केसी महाजनो रे दो देणदार थे, एक पांज सौ और दूजा पंजा दीनारा रा।
\v 42 तिना गे वापस करने खे कुछ नि था, तो तेबे तिने दूँई जणेया खे माफ करी ता, तो बता तिना बीचो ते केस तेसखे जादा प्यार करना।"
\p
\v 43 शमौने जवाब दित्तेया, "मेरी समजा ते तेस, जेसरा तिने जादा माफ कित्तेया"। तिने बोलेया कि तैं ठीक बोलेया।
\v 44 तेबे तेसा जवाणसा कनारे फिरी की तिने शमौनो खे बोलेया, "क्या तूं एसा जवाणसा खे देखणे लगी रा? आऊँ तेरे कअरे आया, पर तैं माखे पैर तोणे खे पाणी नि दित्तेया पर एसे मेरे पैर आसूआ साथे तोए और आपणे बाळा साथे साफ कित्ते।
\v 45 तैं माखे चूम्मा नि दित्तेया, पर जदुओ ते आऊँ आई रा, तदुओ ते एसे मेरे पैर चूमणे नि छाडी राखे।
\v 46 तैं मेरे सिरो रे तेल नि मळेया, पर एसे मेरे पैरो रे इत्र मळेया।
\v 47 तेबे ई तो आऊँ ताखे बोलूँआ कि एसा रे जो बी पाप थे, सेयो माफ ऊई गे कऊँकि एसे बऊत प्यार कित्तेया, पर जेसरा थोड़ा माफ ऊआ, से थोड़ा ई प्यार करोआ"।
\v 48 तेबे प्रभु यीशुए तेसा जवाणसा खे बोलेया कि तेरे पाप माफ ऊई गे।
\v 49 तेबे जो लोक तिना साथे रोटी खाणे बैठी रे थे, सेयो आपणे-आपणे मनो रे सोचणे लगे कि ये कूणे जो पाप बी माफ करी देओआ?
\v 50 पर तिने तेसा जवाणसा खे बोलेया कि तेरे विश्वासे तूं बचाई ली, रामो रे चली जा।"
\c 8
\s यीशुए री चेलिया
\p
\v 1 इजी ते बाद सेयो नगर-नगर और गांव-गांव रे प्रचार करदे ऊए और परमेशरो रे राज्य रा सुसमाचार सुणांदे ऊए, फिरने लगे।
\v 2 बऊत जणे बारे तिना साथे थे और कुछ जवाणसा बी जो दुष्टात्मा ते और बमारिया ते छुड़ाई राखिया थिया, और तिना बीचो ते यो ए- मरियम मगदलीनी, जेसा ते सात दुष्टात्मा निकाळी राखिया थिया
\v 3 और हेरोदेसो रे पण्ढारी खोजे री लाड़ी योअन्ना और सूसन्नाह और मुखती सारिया जवाणसा, जो आपणे पैसे साथे तिना री मताद करो थिया।
\s बिऊ बाणे वाळे रा उदारण
\r (मती 13:1-9; मरकुस 4:1-9)
\p
\v 4 जेबे बड़ी पीड़ कट्ठी ऊई और जगा-जगा रे लोक तिना गे आओ थे, तेबे तिने उदारणो रे बोलेया कि
\v 5 बाणे वाळा बेजा बाणे निकळेया और बांदे बख़ते कुछ दाणे बाटा रे छूटे और पंछिये सेयो चूगी ले।
\v 6 कुछ सापड़ी पाँदे छूटे और जम्मे पर सिनक ना मिलणे री बजअ ते सूकी गे।
\v 7 कुछ जाड़ो बीचे छूटे और जाड़े साथे-साथे बढ़ी की सेयो दबाई ते।
\v 8 कुछ अच्छी जमीना रे छूटे और जम्मी की सौ गुणा फल ल्याए, ये बोली की तिने जोरी की बोलेया, "जेसरे सुणने खे कान आए, से सुणी लो"।
\s उदारणा रा मतलब
\r (मती 13:10-17; मरकुस 4:10-12)
\p
\v 9 तिना रे चेलेया तिना ते पूछेया, "ये उदारण क्या ए”?
\v 10 तिने बोलेया, "तुसा खे परमेशरो रे राज्य रे पेतो री समज दित्ती रिये, पर ओरी खे उदारणो रे सुणाया जाओआ,
\q1 'कऊँकि सेयो देखदे ऊए पनि देखदे,
\q2 और सुणदे ऊए पनि समजदे।'
\s दाणे बाणे वाळे उदारणो रा मतलब
\r (मती 13:18-23; मरकुस 4:13-20)
\p
\v 11 उदारणो रा मतलब तो ये, "दाणे परमेशरो रा वचन ए।
\v 12 बाटा रे कनारले सेयो दाणे ए, जिने सुणेया पर शैतान तिना रे मनो ते लयी गा कि केथी एड़ा नि ओ कि सेयो विश्वास करी की उध्दार पाओ।
\v 13 सापड़ी पांदले सेयो ए कि जेबे सुणोए, तेबे खुश ओए, पर जड़ ना पकड़ने री बजअ ते थोड़ी देर तक विश्वास करोए और परीक्षा रे बख़ते पटकी जाओ ए।
\v 14 जो जाड़ो रे छूटे सेयो ये कि जो सुणो तो आए, पर चिन्ता, पैसा, जिन्दगिया रे सुख-बिलासा रे फसी जाओए और तिना रा फल नि पाकदा।
\v 15 पर अच्छी जमीना रे सेयो ए, जो वचन सुणी कि पले और खरे मनो ते सम्बाळी कि राखोए और सब्रा साथे फल लयाओए।
\s दीऊए रा उदारण
\r मरकुस 4:21-25
\p
\v 16 "कोई बी दीऊए खे पांडे साथे नि टकदा और ना मांजे निठे राखदा, पर फटिया पाँदे राखोआ, ताकि पीतरे आऊणे वाळेया खे प्रयासा ओ।
\v 17 कुछ बी छिपेया रा निए, जो सामणे नि आऊणा, और ना कुछ गुप्त ए, जो जाणेया नि जाणा और सामणे नि आऊणा।
\v 18 इजी री खातर चौकस रओ, कि तुसे किंया सुणोए? कऊँकि जेसगे आया, तेसखे देणा और जेसगे आए नि, तेसते से बी लयी लणा, जेतेखे से आपणा समजोआ।"
\s यीशुए री आम्मा और पाई
\r (मती 12:46-50; मरकुस 3:31-35)
\p
\v 19 प्रभु यीशुओ री आम्मा और पाई तिना गे आए, पर पीड़ा री बजअ ते तिना खे मिली नि सके।
\v 20 तेबे तिना खे बोलेया गया कि तुसा री आम्मा और पाई बारे खड़ी रे और तुसा खे मिलणा चाओए।"
\v 21 प्रभु यीशुए तिना खे जवाबो रे बोलेया, "तिना खे बोलो कि मेरी आम्मा और पाई तो यो ई ये, जो परमेशरो रा वचन सुणोए और मानोए"।
\s तूफानो खे शान्त करना
\r (मती 8:23-27; मरकुस 4:35-41)
\p
\v 22 तेबे एक दिन प्रभु यीशु और तिना रे चेले किस्तिया रे चढ़े और तिने तिना खे बोलेया, "आओ, समुद्रो ते पार चलूँए, तेबे तिने किस्ती खोली ती।
\v 23 पर जेबे किस्ती चली री थी, तेबे प्रभु यीशु सयी गे और समुद्रो रे तूफान आया और किस्तिया रे पाणी फरने लगेया और सेयो मुसीबता रे थे।
\v 24 तेबे तिने नेड़े आई की प्रभु यीशु जगाए और बोलेया, "ओ स्वामी! स्वामी! आसे नाश ऊणे वाळे ए”। तेबे सेयो उठी की तूफानो खे, पाणिये खे और लईरा खे बकणे लगे और सेयो रूकी गे और चैन ऊई गा।
\v 25 तेबे तिने तिना खे बोलेया, "तुसा रा विश्वास केयी था”? पर सेयो डरी गे और हैरान ऊई की आपु बीचे बोलणे लगे कि ये कूणे? जो तूफान और पाणिये खे आज्ञा देओआ और सेयो एसरी मानोए"।
\s दुष्टात्मा ते किरे रे आदमिए खे ठीक करना
\r (मती 8:28-34; मरकुस 5:1-20)
\p
\v 26 तेबे सेयो गिरासेनियो रे देशो रे पऊँछे जो गलीलो ते पार, सामणे ए।
\v 27 जेबे प्रभु यीशु कनारे पाँदे उतरे, तेबे तिना खे तेस नगरो रा एक आदमी मिलेया, जेसरे दुष्टात्मा थी और कई दिना ते ना टाले पईनो था और ना कअरे जाओ था, पर कब्रा रे रओ थे।
\v 28 से प्रभु यीशुए खे देखी की चींगेया और तिना सामणे रूड़ी की जोरी की बोलणे लगेया, "ओ परमप्रधान परमेशरो रे पुत्र यीशु! माखे तांते क्या काम? मेरी तांते बिनती ये कि माखे कष्ट नि दे।
\v 29 कऊँकि प्रभु यीशु तेस आदमिये रे जो दुष्टात्मा थी तेसा खे निकळने री आज्ञा लगी रे थे देणे, कऊँकि से बार-बार तेसखे कष्ट देओ थी, लोक तेसखे सांगळो और बेड़िये की बानी की राखो थे, पर से तिना खे तोड़ी की नठी जाओ था और दुष्टात्मा तेसरे बैठी गी थी।
\v 30 प्रभु यीशुए तेसते पूछेया कि तेरा क्या नाओ ए? तिने बोलेया सेना। कऊँकि मुखती सारिया दुष्टात्मा तेसरे बैठी गी थिया।
\v 31 और तिने प्रभु यीशुओ ते प्रार्थना कि कित्ती माखे डूगे गड्डे रे सेटणे री आज्ञा नि दे।
\v 32 तेती पाह्ड़ो पाँदे सूअंरो रा एक चूण्ड लगी रा था चरने, तो तेबे तिने तिना ते बिनती कित्ती कि आसा खे एती चूण्डो रे बैठणे दे, तो तिने सेयो जाणे दित्तिया।
\v 33 तेबे दुष्टात्मा तेस आदमियो ते निकळी की सूअंरो रे चली गिया और से चूण्ड काह्ड़ी पांदो ते छवाळ लयी की समुद्रो रे डूबी की मरी गा।
\p
\v 34 गवाळे जो ऊआ था तेस देखी की नठी गे। और नगरो और गांवो रे जाई की सारा आल सुणाया।
\v 35 तेबे लोक जो ऊआ था, तेस देखणे खे आए, तेबे तिने से आदमी, जेसरे दुष्टात्मा थिया, से प्रभु यीशुओ रे पैरा पाँदे पड़े रा और टाले पईनी की और चुप-चाप बैठे रा देखेया।
\v 36 देखणे वाळेया तिना गे बताया कि से दुष्टात्मा रा सताया रा आदमी किंया ठीक ऊआ।
\v 37 तेबे गिरासेनिया रे ओरले-पोरले लोके प्रभु यीशुओ ते बिनती कित्ती कि एथा ते चली जा, कऊँकि सेयो बऊत डरी गे थे, तेबे सेयो किस्तिया रे बैठी की वापस ऊई गे।
\v 38 जेस आदमिये ते दुष्टात्मा निकळी गी थी, से तिना ते बिनती करने लगेया कि माखे आपु साथे रणे दे, पर प्रभु यीशुए तेसखे बिदा करदे ऊए बोलेया,
\v 39 "आपणे कअरो खे चली जा और लोका गे बता कि परमेशरे तेरी तंई कितणे बड़े काम करी राखे”। तेबे से सारे नगरो रे जाई की प्रचार करने लगेया कि प्रभु यीशुए मेरी तंई कितणे बड़े काम करी राखे।
\s याईरो री मरी री बेटी और एक बमार जवाणस
\r (मती 9:18-26; मरकुस 5:21-43)
\p
\v 40 जेबे प्रभु यीशु वापस ऊणे लगी रे थे, तेबे लोक तिना साथे खुशिया साथे मिले, कऊँकि सेयो सब जणे तिना खे न्याळो थे।
\v 41 तेबे याईर नाओ रा एक आदमी, जो आराधनालय रा सरदार था, प्रभु यीशुओ गे आया और तिना रे पैरो पाँदे पड़ी की प्रार्थना करने लगेया कि मेरे कअरे चलो।
\v 42 कऊँकि तेसरी बारा साला री इकलौती बेटी मरने वाळी थी; जेबे सेयो जाणे लगी रे थे, तेबे लोक तिना पाँदे पड़ी जाओ थे।
\p
\v 43 तेबे एक जवाणस जेसा खे बारा साला ते खून बईणे री बमारी थी और से आपणा सारा पैसा-तेला बैदा खे देयी चुकी थी पर तेबे बी से केसी रे आथो की ठीक नि ऊई।
\v 44 तेबे तेसे पीछे ते आई की प्रभु यीशुओ रे टाले छूँए और से तेबु ई ठीक ऊई गी।
\v 45 तेबे प्रभु यीशुए बोलेया, "आऊँ किने छूँयां”? जेबे सब मुकरी गे, तबे पतरसे और तेसरे साथिये बोलेया, "ओ स्वामी! तुसे तो पीड़े जिक्की ते और ये तो तुसा पाँदे ई पड़ी गी।
\v 46 पर प्रभु यीशुए बोलेया, "आऊँ किने तो छूँई राखेया"। कऊँकि माखे पता लगी गा रा कि मांते सामर्थ निकळी री।
\v 47 जेबे जवाणसे देखेया कि आऊँ छिपी नि सकदी, तेबे से बऊत डरदे-डरदे आई और तिना रे पैरा पाँदे पड़ी की तेसे सबी लोका सामणे बताया कि मैं किजी री बजअ ते तुसे छूँएं और किंया फटाफट ठीक ऊई गी।
\v 48 प्रभु यीशुए तेसा खे बोलेया, "बेटी! तेरे विश्वासे तूं ठीक कित्ती रामो रे चली जा।"
\p
\v 49 सेयो ये बोलणे ई लगी रे थे कि किने आराधनालय रे सरदारो रे कअरो ते आई की बोलेया कि तेरी बेटी तो मरी गी और गुरूओ खे कष्ट नि दे।
\v 50 प्रभु यीशुए ये सुणी की बोलेया, "डर नि; बस विश्वास राख तो से बची जाणी।
\v 51 सरदारो रे कअरे जाई की प्रभु यीशुए पतरस, युहन्ना याकूब और तेसा बेटिया रे माये-बाओ खे छाडी की ओर कोई बी पीतरे नि आऊणे दित्ते।
\v 52 सब तेसाखे रोणे-पीटणे लगी रे थे, पर प्रभु यीशुए बोलेया, "रो नि; कऊँकि ये मरी नि रयी, पर सयी री"।
\v 53 सेयो ये जाणी की कि ये तो मरी गी री, तिना रा मजाक ऊड़ाणे लगे।
\v 54 पर प्रभु यीशुए तेसारा आथ पकड़ेया और बोलेया, "ओ बेटिये उठ”!
\v 55 तेबे तेसा रे प्राण आई गे और तेबे से फटाफट उठी गी।तेबे प्रभु यीशुए तिना खे आज्ञा दित्ती कि एसा खे कुछ खाणे खे देयो।
\v 56 तेसा रे माये-बाओ हैरान ऊई गे, पर प्रभु यीशुए तिना खे सावधान करी की बोलेया कि एती जो कुछ ऊआ, से केसी गे नि बताणा।
\c 9
\s बारा प्रेरिता खे पेजणा
\r (मती 10:5-15; मरकुस 6:7-13)
\p
\v 1 तेबे प्रभु यीशुए बारा बुलाई की तिना खे सारिया दुष्टात्मा पाँदे और बमारिया खे दूर करने री सामर्थ और अक्क दित्तेया
\v 2 और तिने सेयो परमेशरो रे राज्य रा प्रचार करने और बमारा खे ठीक करने पेजे।
\v 3 तेबे प्रभु यीशुए तिना खे बोलेया, बाटा खे कुछ नि लणा, ना डण्डा, ना चोळी, ना रोटी, ना पैसे और ना दो कुरते।
\v 4 जेस केसी रे बी कअरे तुसे जाओ, तेथी रओ और तेथा ते ई बिदा ओ।
\v 5 जो कोई तुसा खे मानो गा नि, तेस नगरो ते निकळदे ऊए आपणे पैरा री तूड़ चाड़ी देओ, ताकि तिना पाँदे गवाई ओ।
\v 6 तेबे सेयो निकळी की गांवो-गांवो रे सुसमाचार सुणांदे ऊए और हर केथी लोका खे ठीक करदे ऊए कूमदे-फिरदे रये।
\s हेरोदेसो री उळझण
\r (मती 14:1-12; मरकुस 6:14-29)
\p
\v 7 तेबे देशो रे चौथाईया रा राजा हेरोदेस ये सब सुणी की कबराई गा, कऊँकि बऊत जणे बोलेया कि यूहन्ना मरे रेया बीचो ते जिऊँदा ऊई गा रा।
\v 8 कई जणेया ये कि एल्लियाह दिशेया, कईये बोलेया कि पुराणे भविष्यबक्तेया बीचो ते कोई जिऊँदा ऊई गा रा।
\v 9 हेरोदेसे बोलेया कि यूहन्ने रा तो मैं सिर बडाया, एबे ये कूणे, जेसरे बारे रे एड़िया गल्ला सुणुंआ? तेबे तिने से देखणा चाया।
\s पाँज ह्जार मर्दा खे खुलाणा
\r (मती 14:13-21; मरकुस 6:30-44; यूहन्ना 6:1-14)
\p
\v 10 तेबे प्रेरिते वापस आई की जो कुछ तिने कित्तेया था, तिना गे बताई ता, तेबे सेयो तिना खे लग करी की बैतसैदा नाओ रे एक नगरो खे लयी गा।
\v 11 ये जाणी की पीड़ तेस पीछे चली पड़ी,और से खुशीया ते तिना साथे मिलेया और तिना साथे परमेशरो रे राज्य री गल्ला करने लगेया और जो ठीक ऊणा चाओ थे सेयो ठीक कित्ते।
\v 12 जेबे साँज ऊणे लगी, तेबे बारो चेलेया तिना गे आई की बोलेया कि पीड़ा खे बिदा करो, ताकि चऊँ कनारे रे गांवो और बस्तिया रे जाई की रओ और रोटिया रा उपाय करो, कऊँकि आसे एति सुणसाण जगा रे ए।
\v 13 प्रभु यीशुए तिना खे बोलेया, "तुसे ई तिना खे खाणे खे देयो"। चेलेया बोलेया, "आसा गे तो पांज रोटिया और दो मछलिया खे छाडी की ओर कुछ निए, पर आ, अगर आसे जाई की इना सबी लोका खे रोटी खरीदी लईए, तो ऊई सकोआ”। सेयो लोक पांज ह्जार मर्दा रे तकरीबन थे।
\v 14 तेबे प्रभु यीशुए चेलेया खे बोलेया, "तिना खे पंजा-पंजा करी की बांईठी रे बठयाळी देओ"।
\v 15 तिने तेड़ा ई कित्तेया और सब बठयाळी ते।
\v 16 तेबे प्रभु यीशुए सेयो पांज रोटिया और दो मछलिया लईया और सर्गो रे कनारे देखी की धन्यवाद कित्तेया और रोटिया तोड़ी-तोड़ी की चेलेया खे देंदे गये कि लोका खे देओ।
\v 17 तेबे सब खाई की रज्जी गे और बचे रेया टुकड़ेया रिया बारा टोकरिया परी की चकिया।
\s पतरसो रा यीशुए खे 'मसीह' मानणा
\r (मती 16:13-20; मरकुस 8:27-30)
\p
\v 18 जेबे प्रभु यीशु कल्ले जे प्रार्थना करने लगी रे थे और चेले तिना साथे थे, तेबे तिने चेलेया ते पूछेया कि लोक माखे क्या बोलोए?
\v 19 तिने जवाब दित्तेया, यूहन्ना बपतिस्मा देणे वाळा, कोई-कोई एलिय्याह और कोई-कोई ये बोलोए कि पुराणे भविष्यबक्तेया बीचो ते कोई जिऊँदा ऊई गा रा।
\v 20 प्रभु यीशुए तिना ते पूछेया, "पर तुसे माखे क्या बोलोए”? पतरसे जवाब दित्तेया,“परमेशरो रा मसीह”।
\v 21 तेबे प्रभु यीशुए तिना खे सावधान करी की बोलेया कि ये केसी गे नि बोलणा।
\s आपणी मौता रे बारे रे यीशुए री भविष्यवाणी
\r (मती 16:21-23; मरकुस 8:31-33)
\p
\v 22 तेबे तिने बोलेया "मनुष्य रे पुत्रो खे जरूरी ए कि से बऊत दु:ख उठाओ, बुजुर्ग, बड़े पुरोईत और शास्त्री तेसखे तुच्छ समजी की काई देओ और से तीजे दिने जिऊँदा ऊई जाओ"।
\s यीशुए पीछे चलणे रा मतलब
\r (मती 16:24-28; मरकुस 8:34--9:1)
\p
\v 23 तिने सबी खे बोलेया, “अगर कोई मा पीछे आऊणा चाओ, तो आपणे आपु खे ना करी की और हर रोज आपणा क्रूस चकी की मा पीछे आई जाया करो।"
\v 24 कऊँकि जो कोई आपणा प्राण बचाणा चाओगा, तेस से खोणा, पर जो कोई मा पीछे आपणे प्राण खोओगा, तेस ई से बचाना"।
\v 25 “अगर आदमिये खे सारी दुनिया मिली जाओ और आपणे प्राण नि रओ या तिजी रा नुकशाण ओ, तो तेसखे क्या फाईदा ऊणा"।
\v 26 जो कोई मांते और मेरी गल्ला ते शर्माओगा, मनुष्य रा पुत्र बी, जेबे आपणी, आपणे पिते री और पवित्र स्वर्गदूता री महिमा साथे आऊणा, तो से बी तेसते शर्माणा।
\v 27 आऊँ तुसा खे सच्च बोलूँआ, "जो एती खड़ी रे, तिना बीचो ते कई एड़े ए कि जदुओ तक परमेशरो रा राज्य नि देखी लओगे, तदुओ तक मौता रा स्वाद नि चाखणा"।
\s यीशुए री शक्ल बदलणी
\r (मती 17:1-8; मरकुस 9:2-8)
\p
\v 28 इना गल्ला ते कोई आठ दिन बाद प्रभु यीशु, पतरस, याकूब और यूहन्ने खे लयी की प्रार्थना करने खे पाह्ड़ो पाँदे गये।
\v 29 जेबे सेयो प्रार्थना करने ई लगी रे थे, तो तिना रे मुओ री शक्ल बदली गी और तिना रे टाले सफेद ऊई की चमकणे लगे।
\v 30 तेबे देखो, मूसा और एलिय्याह, यो दोनो मर्द तिना साथे गल्ला करने लगी रे थे।
\v 31 यो महिमा साथे दिखे और प्रभु यीशुओ रे मरने री चर्चा करने लगी रे थे, जो यरूशलेमो रे ऊणे वाळा था।
\v 32 पतरस और तेसरे साथी नींजा रे थे और जेबे ठीक टंगो रे ओश आई, तेबे प्रभु यीशुओ री महिमा और तिना दूँईं मर्दा खे, जो तिना साथे खड़ी रे थे, देखेया।
\v 33 जेबे सेयो प्रभु यीशुओ गे ते जाणे लगे, तेबे पतरसे प्रभु यीशुओ खे बोलेया, "ओ मालक! आसा रा एती रणा ठीक ए, तो आसे तीन तम्बू बणाऊँए, एक तुसा खे, एक मूसे खे और एक एलिय्याहो खे"। तेसखे पता नि था कि से क्या बोलणे लगी रा।
\v 34 से ये बोलणे ई लगी रा था कि एक बादळ तिना पाँदे छाई गा और जेबे सेयो तेस बादळो ते किरने लगे, तो डरी गे।
\v 35 तेबे तेस बादळो ते ये आवाज ऊई, “ये मेरा पुत्र और मेरा चूणेया रा ए, एसरी सुणो"।
\v 36 ये आवाज ऊँदे ई प्रभु यीशु तिना खे कल्ले मिले और सेयो चुप रये और तिना री कोई गल्ल तिना दिना रे किने नि बोली।
\s दुष्टात्मा ते किरे रे बाळको खे ठीक करना
\r (मती 17:14-18; मरकुस 9:14-27)
\p
\v 37 जेबे दूजे दिने सेयो पाह्ड़ो ते उतरे, तेबे एक बऊत बड़ी पीड़ तिना खे आई की मिली।
\v 38 देखो, पीड़ा ते आदमिये चींगी की बोलेया, "ओ गुरू! आऊँ तुसा ते बिनती करूँआ कि मेरे पाऊओ पाँदे दया करो, कऊँकि से मेरा एकलौता ए।
\v 39 देख, एक दुष्टात्मा एसखे पकड़ोई, ये एकदम चींगणे लगी जाओआ और से एसखे एड़ा मरोड़ोई कि एसरे मुओ ते जगुड़ निकळने लगी जाओआ और एसखे माण्डी की, मुश्कला साथे छाडोई।
\v 40 मैं तुसा रे चेलेया ते बिनती कित्ती कि दुष्‍टात्मा खे निकयाळी देओ, पर सेयो नि निकयाळी सके"।
\v 41 प्रभु यीशुए बोलेया, "ओ अविश्वासी और टीठ लोको! मा कदुओ तक तुसा साथे रणा और तुसा खे सईन करूँ”? आपणे पाऊओ खे ओरे ली आओ एती।
\v 42 से आऊणे ई लगी रा था कि दुष्टात्मे से पटकी की मकरेड़ेया, पर प्रभु यीशु दुष्टात्मा खे बके और पाऊओ खे ठीक करी की तेसरे पिते गे सम्बाळी ता।
\s आपणी मौता रे बारे रे यीशुए री दुबारा भविष्यवाणी
\r (मती 17:22,23 मरकुस 9:30-32)
\p
\v 43 तेबे सारे लोक परमेशरो री महान् सामर्था ते हैरान ऊई गे।
\v 44 पर जेबे सब लोक तिना कामो ते, जो सेयो करो थे, हैरानी करने लगी रे थे, तेबे तिने आपणे चेलेया खे बोलेया, "यो गल्ला तुसा रे कानो रे पड़िया री रओ, कऊँकि मनुष्य रा पुत्र आदमिया रे आथो रे पकड़वाऊणे वाळा ए।
\v 45 पर सेयो एसा गल्ला खे नि समजो थे और ये तिना ते छिपी री रयी, ताकि तिना खे तिजी रे बारे रे पता नि लगो और सेयो एसा गल्ला रे बारे रे पूछणे ते तिना ते डरो थे।
\s सबी ते बड़ा कुण
\r (मती 18:1-5; मरकुस 9:33-37)
\p
\v 46 तेबे तिना बीचे ये बईस ऊणे लगी कि आसा बीचो ते बड़ा कूण ए?
\v 47 पर प्रभु यीशुओ खे तिना रे मनो री गल्ला पता लगी गी, तेबे तिने एक बाळक लयी की आपु गे खड़ा करी ता।
\v 48 तेबे तिना खे बोलेया, “जो कोई मेरे नाओ ते एस बाळको खे मानोआ, से माखे मानोआ, जो माखे मानोआ, से मेरे पेजणे वाळे खे मानोआ, कऊँकि जो कोई तुसा बीचो ते छोटे ते छोटा ए, से ई बड़ा ए"।
\s जो म्हारे खलाफ निए, से आसा साथे ए
\r (मरकुस 9:38-40)
\p
\v 49 यूहन्ने बोलेया, "ओ मालक! आसे एक आदमी तुसा रे नाओ ते दुष्टात्मा खे निकयाळदे ऊए देखेया और आसे तेसखे ना बी कित्ती, कऊँकि से आसा साथे ऊई की तुसा पीछे नि आऊणा चाओ था"।
\v 50 प्रभु यीशुए तिना खे बोलेया, "तेसखे ना नि करो, कऊँकि जो तुसा रे बिरोदो रे निए, से तुसा साथे ए"।
\s सामरिया रे जरिये यीशुए रा बिरोद
\p
\v 51 जेबे तिना रे ऊबे चकणे रे दिन पूरे ऊणे वाळे थे, तेबे तिने यरूशलेमो खे जाणे रे बारे रे पक्का बिचार करी ला।
\v 52 तेबे तिने आपु ते आगे दूत पेजे। सेयो सामरिया रे गांवो रे गये, ताकि तिना खे जगा त्यार करो।
\v 53 पर तिने लोके सेयो उतरने नि दित्ते, कऊँकि सेयो यरूशलेमो खे जाणे लगी रे थे।
\v 54 ये देखी की तिना रे चेले याकूब और यूहन्ने बोलेया, "ओ प्रभु! क्या तुसे चाओए कि आसे आज्ञा देऊँ कि सर्गो ते आग पड़ी की तिना खे स्वा करी देओ"।
\v 55 पर प्रभु यीशु मुड़ी की तिना खे बकणे लगे और बोलेया, "तुसे नि जाणदे कि तुसे केड़ी आत्मा रे ए?
\v 56 कऊँकि मनुष्य रा पुत्र लोका रे प्राणा खे नाश करने नि, बल्कि बचाणे खे आई रा"। तेबे सेयो केसी ओरी रे नगरो खे चली गे।
\s यीशुए रा चेला बणने रा मोल
\r (मती 8:19-22)
\p
\v 57 जेबे सेयो बाटा रिये चलणे लगी रे थे, तेबे किने तिना खे बोलेया कि जेती-जेती तुसे जाओगे, मा तुसा पीछे चली पड़ना।
\v 58 प्रभु यीशुए तेसखे बोलेया, "लोमड़िया रे भट और सर्गो रे पंछिया रे बसेरे ओए, पर मनुष्य रे पुत्रो खे सिर टखणे खे बी जगा निए"।
\v 59 तिने दूजे खे बोलेया, मा पीछे आई जा, तिने बोलेया, माखे पईले जाणे दे, ताकि आपणे पिते खे दबाई देऊँ।
\v 60 तिने तेसखे बोलया, “मरे रेया खे आपणे मुड़दे दबाणे दे, पर तूं जाई की परमेशरो रे राज्य री काणी सुणा"।
\v 61 एकी ओरी बी बोलेया, "ओ प्रभु! मा तुसे पीछे आई जाणा, पर पईले माखे जाणे दे, ताकि आऊँ आपणे कअरो वाळेया ते बिदा लऊँ"।
\v 62 प्रभु यीशुए तेसखे बोलेया, “जो कोई आपणा आथ अळो पाँदे राखी की पीछे देखोआ, से परमेशरो रे राज्य जोगा निए"।
\c 10
\s सत्तर चेलेया खे पेजणा
\p
\v 1 इना गल्ला ते बाद प्रभु यीशुए सत्तर लोक ओर नियुक्त कित्ते और जेती-जेती नगर और जगा रे सेयो आपु जाणे वाळे थे, तेती तिने सेयो दो-दो करी की आपु ते आगे पेजे
\v 2 और तिने तिना खे बोलेया,
\q1 "पाक्के रे डोरू तो बऊत ए, पर मजूरदार कम ए,
\q2 इजी री खातर डोरूओ रे मालको ते बिनती करो कि आपणे डोरूआ खे बडाणे खे मजूरदार पेजो"।
\p
\v 3 जाओ आऊँ तुसा खे पेडा जेड़ा, ब्रागा बीचे लगी रा पेजणे।
\v 4 तेबे ई तो ना बटूआ, ना चोळी, ना जोड़े लणे और ना ई बाटा रे केसी खे नमस्ते करनी।
\v 5 जेस केसी रे कअरो रे जाओ, पईले बोलो कि एस कअरो रा कल्याण ओ।
\v 6 अगर तेती कोई कल्याणो जोगा ऊगा, तो तुसा रा कल्याण तेसखे लगणा, नई तो तुसा गे वापस आई जाणा
\v 7 और तेसी कअरो रे रओ और जो कुछ तुसा खे खाणे-पीणे खे मिलो, खाओ-पीओ, कऊँकि मजूरदारा खे तिना री मजदूरी मिलणी चाईयो।
\v 8 और जेती नगरो रे जाओ और तेथो रे लोक तुसा खे मानो, तो जो सेयो तुसा रे सामणे राखो, से ई खाओ।
\v 9 तेथो रे बमारा खे ठीक करो और तिना खे बोलो कि परमेशरो रा राज्य तुसा रे नेड़े आई पऊँछी रा।
\v 10 पर जेस नगरो रे जाओ और तेथो रे लोक तुसा खे नि मानो, तो तिना रे बजारो रे जाई की बोलो
\v 11 'तुसा रे नगरो री तूड़ बी जो म्हारे पैरो रे लगी री, आसे तुसा सामणे चाड़ी देऊँए, तेबे बी ये जाणी लो कि परमेशरो रा राज्य तुसा रे नेड़े आई पऊँछी रा'।
\v 12 आऊँ तुसा खे बोलूँआ कि तेस दिने, तेस नगरो री दशा, सदोम नगरो ते बी जादा खराब ऊणी।
\s विश्‍वास ना करने वाळे नगरा पाँदे हाय
\r (मती 11:20-24)
\p
\v 13 "हाय खुराजीन! हाय बैतसैदा! जो सामर्था रे काम तुसा रे कित्ते, अगर सेयो सूर और सैदा रे ऊँदे, तो टाट टखी की और स्वाई रे बैठी की सेयो कदके मन फिराई देंदे।
\v 14 पर न्याय रे दिना रे तुसा री दशा, सूर और सैदा री दशा ते जादा सईणे जोगी ऊणी।
\v 15 ओ कफरनहूम! क्या तूं सर्गो तक ऊचा करेया जाणा? तूं तो पताळो तक थाले करेया जाणा।
\v 16 "जो तुसा री सुणोआ, से मेरी सुणोआ और जो तुसा खे तुच्छ जाणोआ, से माखे तुच्छ जाणोआ और जो माखे तुच्छ जाणोआ, से मेरे पेजणे वाळे खे तुच्छ जाणोआ।"
\s सत्तर चेलेया रा वापस आऊणा
\p
\v 17 सेयो सत्तर जणे खुश ऊई की आई की फेर बोलणे लगे ओ प्रभु! तुसा रे नाओ ते दुष्टात्मा बी आसा रे बसो रे ए।
\v 18 प्रभु यीशुए तिना खे बोलेया कि आऊँ शैतानो खे बिजळिया जेड़ा, सर्गो ते ऊतरदा ऊआ देखणे लगी रा था।
\v 19 देखो; मैं तुसा खे सापो और बिच्छुआ खे केसणे रा और शत्रुआ री सारी सामर्था पाँदे अक्क देयी राखेया और केसी बी चीजा ते तुसा खे नुकशाण नि ऊणी।
\v 20 तेबे बी इजी ते खुश नि ओ कि आत्मा तुसा रे बसो रे, पर इजी ते खुश ओ कि तुसा रे नाओ सर्गो रे लिखे रे।"
\s यीशुए रा खुश ऊणा
\r (मती 11:25-27; 13:16,17)
\p
\v 21 तेसी बख़ते प्रभु यीशु आत्मा रे खुश ऊई की बोलणे लगे, "ओ पिता! सर्ग और तरतिया रे प्रभु! आऊँ तुसा रा धन्यवाद करूँआ कि तुसे यो गल्ला ज्ञानी और समजदारा ते लकोई रिया राखिया और बाळका गे बताईया। ओ पिता! कऊँकि तुसा खे ये ई खरा लगेया"।
\v 22 मेरे पिते मांगे सब कुछ सम्बाळी ता रा, और कोई नि जाणदा कि पुत्र कुणे? बस पिता और पिता कूणे? ये बी कोई नि जाणदा। बस पुत्र और जेस पाँदे पुत्र प्रगट करना चाओ।"
\v 23 तेबे तिने चेलेया री तरफा खे फिरी की बोलेया, "धन्य ए सेयो आखी, जो इना गल्ला खे जो तुसे देखोए, सेयो बी देखोईया।
\v 24 कऊँकि आऊँ तुसा खे बोलूँआ कि बऊत सारे भविष्यबक्ते और राजे चाया कि जो गल्ला तुसे देखोए, देखो, पर देखी नि सके और जो गल्ला तुसे सुणोए, सुणो, पर सुणी नि सके।"
\s दयालु सामरिए रा उदारण
\p
\v 25 तेबे एक पुरोईत उठेया और ये बोली की तिना री परीक्षा करने लगेया, "ओ गुरु! अनंत जीवनो रा बारीस ऊणे खे आऊँ क्या करूँ”?
\v 26 प्रभु यीशुए तेसखे बोलेया कि व्यवस्था रे क्या लिखी राखेया?
\v 27 तिने जवाब दित्तेया,
\q1 "तूं प्रभु आपणे परमेशरो साथे आपणे सारे मन, सारे प्राण, सारी शक्ति और सारी अकला साथे प्यार राख
\q2 और आपणे पड़ोसिये खे आपु जेड़ा प्यार कर"।
\p
\v 28 प्रभु यीशुए तेसखे बोलेया कि तैं ठीक बोलेया, ये ई कर, तो तूं जिऊँदा रणा।
\v 29 पर तिने आपु खे तर्मी ऊणे री तंईं पूछेया कि तो मेरा पड़ोसी कूणे?
\v 30 प्रभु यीशुए बोलेया कि एक आदमी यरूशलेमो ते यरीहो खे जाणे लगी रा था, तेबे डाकूए से पकड़ेया और तेसरे टाले खुलाई ते और तेसखे कूटी की और अदमुआ करी की चली गे।
\v 31 तेबे एड़ा ऊआ कि तेसा ई बाटा ते एक पुरोईत जाणे लगी रा था, पर तेसखे देखी की ग्लयान करी की चली गा।
\v 32 तेबे एक लेवी तिसिये आया, से बी तेसखे देखी की ग्लयान करी की चली गा।
\v 33 तेबे एक सामरी यात्री तिसिये आया और तेसखे देखी की तरस खाया।
\p
\v 34 तेबे तिने तेसगे आई की, जेती बूड़ी री थी, तेती तेल और अँगूरा रा रस लगाया और पट्टिया बानिया और आपणी सवारिया पाँदे चढ़ाई की संरायी खे लयी गा और तेसरी सेवा कित्ती।
\v 35 दूजे दिने आई की तिने दो दीनार निकयाळी की संराई रे मालको खे दित्ते और बोलेया कि एसरी सेवा करनी और जो कुछ तेरा ओर लगणा से जेबे आऊँ वापस आऊणा, तेबे ताखे देयी देऊँगा।
\v 36 एबे बताओ कि जो डाकूआ रे गेड़े रे आई गा था, इना तिऊँ बीचो ते तेसरा पड़ोसी कूणे?
\v 37 तिने बोलेया से, जिने तेस पाँदे तरस खाया, प्रभु यीशुए तेसखे बोलेया कि जा तूं बी एड़ा ई कर।"
\s मार्था और मरियमा रे कअरे यीशु
\p
\v 38 फेर जेबे सेयो जाणे लगी रे थे, तेबे सेयो एकी गांव रे गये और मार्था नाओ री एक जवाणसे सेयो आपणे कअरे बुलाए।
\v 39 मरियम नाओ री तेसा री एक बईण थी, से प्रभु यीशुओ रे पैरा गे बैठी की तिना रा वचन सुणो थी।
\v 40 पर मार्था सेवा करी-करी की कबराई गी और तिना गे आई की बोलणे लगी, "ओ प्रभु! क्या तुसा खे पता निए कि मेरी बईणे आऊँ कल्ली सेवा करने खे छाडी ती री? तो एसा खे बोलो कि मेरी मताद कर"।
\v 41 प्रभु यीशुए तेसा खे बोलेया, "मार्था ओ मार्था! तूं बऊत गल्ला री चिन्ता करेई और कबराएई।
\v 42 पर एक गल्ल जरूर ए और से उत्तम इस्सा मरियमे चुणी ला रा, जो तेसा ते‌‌ छुड़ाया नि जाणा"।
\c 11
\s चेलेया खे प्रार्थना करना सिखाणा
\r ( मती 6:9-13)
\p
\v 1 तेबे प्रभु यीशु एकी जगा रे प्रार्थना लगी रे थे करने और जेबे सेयो प्रार्थना करी चुके, तेबे तिना रे चेलेया बीचो तेबे एकी जणे तिना खे बोलेया, "ओ प्रभु! जिंयाँ यूहन्ने आपणे चेलेया खे प्रार्थना करना सिखाया, तिंयाँ ई तुसे बी आसा खे सिखाई देओ"।
\v 2 प्रभु यीशुए तिना खे बोलेया कि जेबे तुसे प्रार्थना करो, तो बोलो;
\q1 "ओ पिता तुसा रा नाओ पवित्र मानेया जाओ,
\q2 तुसा रा राज्य आओ।
\q1
\v 3 आसा रे पूरे दिनो री रोटी,
\q2 हर दिन आसा खे देया करो।
\q1
\v 4 म्हारे पाप माफ करो, कऊँकि आसे बी आपणे हर एक अपराधियो खे माफ करूँए
\q2 और आसा खे परीक्षा रे नि ल्याओ"।
\s प्रार्थना रे बारे रे यीशुए री शिक्षा
\r (मती 7:7-11)
\p
\v 5 प्रभु यीशुए तिना खे बोलेया, "तुसा बीचो ते कुणे कि तेसरा एक ई दोस्त ओ और से आदी राती आई की तेसखे बोलो कि ओ दोस्त! माखे तीन रोटिया दे।
\v 6 कऊँकि एक यात्री मांगे आई रा और तेसखे देणे खे मांगे कुछ निए
\v 7 और से पितरो ते जवाब देओ कि माखे तंग नि कर, एबे तो द्वार बंद ऊई गे रे और मेरे बाळक मांगे बछऊणे रे ए, तेबे ई तो आऊँ ताखे उठी की देयी नि सकदा"।
\v 8 आऊँ तुसा खे बोलूँआ कि अगर तेसरा दोस्त ऊई की बी, तेसखे उठी की ना करो, तेबे बी तसखे शर्म छाडी की मांगणे री बजअ ते, जितणी तेसखे जरूरत ए, तितणा उठी की देणा।
\v 9 आऊँ तुसा खे बोलूँआ कि मांगो तो तुसा खे देणा, टोळो गे तो तुसा खे मिलणा और खटखटाओ गे तो तुसा खे खोलेया जाणा।
\v 10 कऊँकि जो कोई मांगोआ, तेसखे मिलोआ, और जो टोळोआ, से पाओआ और जो खटखटाओआ, तेसखे खोलेया जाओआ।
\v 11 तुसा बीचो ते एड़ा कूण पिता ए कि तेसरा पाऊ तेसते रोटी मांगो और से तेसखे पात्थर देओ या मछली मांगो और से मछलिया रे बदले साप देओ।
\v 12 या अण्डा मांगो और तेसखे बिच्छु देओ?
\v 13 तो तेबे तुसे बुरे ऊई की आपणे बच्चेया खे अच्छी चीजा देणा जाणोए, तो स्वर्गिय पिते आपणे मांगणे वाळेया खे पवित्र आत्मा कऊँ नि देणी?"
\s यीशु और बालज़बूल(शैताना रा सरदार)
\r (मती 12:22-30; मरकुस 3:20-27)
\p
\v 14 तेबे तिने एक गूंगी दुष्टात्मा निकयाळी, जेबे दुष्टात्मा निकळी गी, तेबे गूँगा बोलणे लगेया और लोक हैरान ऊई गे।
\v 15 पर तिना बीचो ते कई जणे बोलेया कि ये तो शैतान नाओ रे दुष्टात्मा रे प्रदानो री मतादा ते दुष्टात्मा खे निकयाळोआ।
\v 16 तेबे कईये तिना खे परखणे खे सर्गो रा एक चिह्न् मांगेया।
\v 17 पर प्रभु यीशुए तिना रे मनो री गल्ल जाणी की तिना खे बोलेया कि जेस-जेस राज्य रे फूट ओई, से राज्य उजड़ी जाओआ। और जेस कअरो रे फूट ओई, से नाश ऊई जाओआ।
\p
\v 18 और अगर शैतान आपणा ई बिरोदी ऊई जाओगा, तो तेसरा राज्य किंयां बणे रा रयी सकोआ? कऊँकि तुसे मेरे बारे रे तो बोलोए कि शैतानो री मतादा ते दुष्टात्मा खे निकयाळोआ।
\v 19 अगर जे आऊँ शैतानो री मतादा ते दुष्टात्मा खे निकयाळुँआ, तो तुसा री ल्वादा केसरी मतादा ते निकयाळोईया? इजी री खातर तिना ई तुसा रा न्याय चुकाणा।
\v 20 पर अगर आऊँ परमेशरो री सामर्था ते दुष्टात्मा खे निकयाळुँगा, तो परमेशरो रा राज्य तुसा रे नेड़े आई पऊँछी रा
\v 21 जेबे तागतबर आदमी अथीयार बानी की आपणे कअरो री रखवाळी करोआ, तो तेबे तेसरे कअरो री सारी सम्पति बची री रओई।
\v 22 पर जेबे कोई तेसते बी बलवान, तेस पाँदे चढ़ाई करी की तेसा जीती लओआ, तेबे तेसरे सेयो अथीयार जिना पाँदे तेसखे विश्वास था, छुड़ाई लओए और तेसरी सम्पति लूटी की बांडी देओआ।
\v 23 जो मां साथे कट्ठा नि करदा, से बखेरोआ।
\s अदुरे सुदारो ते बिपत्ति
\r (मती 12:43-45)
\p
\v 24 "जेबे अशुध्द आत्मा आदमिये ते निकळी जाओई, तेबे से रामो खे सूकी जगा टोळो ई और जेबे मिलदी नि, तेबे बोलोई कि मां आपणे तेस कअरो रे ई, जेथा आऊँ निकळी थी, वापस चली जाणा।
\v 25 और तेबे तेसा खे आई की से, साफ-सुथरा और सजाया रा मिलोआ।
\v 26 तेबे से आपु साथे सात ओर दुष्टात्मा खे ल्याओई और तेबे सेयो तेस पाँदे बैठी की रणे लगी जाओईया और तेस आदमिये री दशा पईलकी दशा ते बी खराब ऊई जाओई।"
\s धन्य कूण ए?
\p
\v 27 जेबे प्रभु यीशु इना गल्ला करने ई लगी रे थे, तेबे पीड़ा बीचो ते एक जवाणसे जोरी की बोलेया, "धन्य से गर्भ, जिदे तुसे रये और सेयो स्तन, जो तैं चूसी राखे।"
\v 28 प्रभु यीशुए बोलेया, "आ; पर धन्य ए सेयो, जो परमेशरो रा वचन सुणोए और मानोए।"
\s स्वर्गो ते चिन्ह मांगणा
\r (मती 12:38-42)
\p
\v 29 जेबे बड़ी पीड़ कट्ठी ऊई गी, तेबे प्रभु यीशु बोलणे लगे कि एस युगो रे लोक बुरे ए, सेयो चिह्न् टोळोए, पर योना रे चिह्नो खे छाडी की तिना खे ओर कोई चिह्न नि देणा।
\v 30 जेड़ा योना निनवे रे लोका खे चिह्न ऊआ, तिंयां ई मनुष्य रा पुत्र बी एस युगो रे लोका खे ऊणा।
\v 31 दख्खणो री राणिया न्याय रे दिनो रे तिना आदमिया साथे उठी की, सेयो दोषी ठराणे, कऊँकि से सुलेमानो रा ज्ञान सुणने खे तरतिया रे छोरो ते आई और देखो एती तो सुलेमानो ते बी बड़ा ए।
\v 32 निनवे रे लोका न्याय रे दिने, एस बख़तो रे लोका साथे खड़े ऊई की, तिना पाँदे दोष लगाणा, कऊँकि तिने योना रा प्रचार सुणी की मन फेरेया और देखो एती से ए, जो निनवे ते बी बड़ा ए।
\s शरीरो रा दीऊआ
\r (मती 5:15; 6:22,23)
\p
\v 33 कोई बी आदमी दीऊए खे टोकरुओ निठे या पैमाने ते थाले नि राखदा, पर फटिया पाँदे राखोआ, ताकि पीतरे आऊणे वाळेया खे प्रयासा ओ।
\v 34 तेरे शरीरो रा दीऊआ, तेरी आख ए, तेबे ई तो जेबे तेरी आख साफ ए, तो तेरा सारा शरीर बी साफ ए; पर अगर से बुरी ए, तो तेरे शरीरो रे बी न्हेरा ए।
\v 35 इजी री खातर चौकस रणा कि जो सफाई तांदे आए, से मईली नि ऊई जाओ।
\v 36 तेबे ई तो अगर तेरा सारा शरीर साफ ए और तीजी रा कोई बी इस्सा मईला निए, तो तेबे सारी जगा रे एड़ा प्रयासा ऊणा, जेड़ा तेस बख़ते ओआ, जेबे दीऊआ आपणी चमका ते ताखे प्रयासा देओआ।"
\s शास्त्री और फरीसिया री निन्दा
\r (मती 23:1-36; मरकुस 12:38-40)
\p
\v 37 जेबे प्रभु यीशु इना गल्ला करने लगी रे थे, तेबे एक फरीसिये तिना ते बिनती कित्ती कि मेरे कअरे रोटी खाओ और तेबे सेयो पीतरे जाई की रोटी खाणे बैठे।
\v 38 फरीसी ये देखी की हैरान ऊई गा कि ये रोटी खाणे ते पईले नाया नि।
\v 39 प्रभु यीशुए तेसखे बोलेया, "ओ फरीसी! तूं कटोरा और थाळी पांदा-पांदा ते तो मांजेया, पर तेरे पीतरे न्हेरा और बुराई फरी री।
\v 40 ओ मूर्खो! जिने बारला इस्सा बणाई राखेया, क्या तिने पितरला इस्सा नि बणाया?
\v 41 पर आ; पितरलिया चीजा खे दान करी देओ, तो देखो, सब कुछ तुसा खे शुध्द ऊई जाणा।
\p
\v 42 "पर ओ फरीसीयो! तुसा पाँदे हाय! तुसे पदिने, सुदाब और सब पांती-पांती रे साग पातो रा दसुआ अंश देओए, पर न्याय और परमेशरो रे प्यारो खे टाळी देओए, तुसा खे चाईयो था कि इना खे करदे रंदे और तिना खे पनि छाडदे।
\v 43 ओ फरीसीयो तुसा पाँदे हाय! तुसे आराधनालय रे खास-खास आसन और बजारो रे नमस्ते चाओए।
\v 44 हाय ताखे! कऊँकि तूं तिना छिपी री कब्रा जेड़ा ए, जिना पाँदे लोक चलोए, पर जाणदे नि।"
\p
\v 45 तेबे एक पुरोईते तिना खे जवाब दित्तेया कि ओ गुरू! इना गल्ला करने ते तुसे म्हारी निन्दा लगी रे करने।
\v 46 प्रभु यीशुए बोलेया कि ओ व्यवस्थापको! तुसा पाँदे हाय! तुसे एड़े बोजे खे, जिना खे चकणा कठण ए, आदमियां पाँदे लादोए, पर आपु एक गुठिया ते पनि छूँदे,।
\v 47 हाय तुसा खे! तुसे तिना भविष्यबक्तेया रिया कब्रा बणाओ ए, जो तुसा रे बाप-दादे काये थे।
\v 48 तो तुसे गवा ए और आपणे बाप-दादेया रे कामो ते सईमत ए। कऊँकि तिने सेयो काये और तुसे तिना खे कब्रा बणाओए।
\v 49 तेबे ई तो परमेशरो री अकले बी बोलेया कि मां तिना गे भविष्यबक्ता और प्रेरित पेजणे और तिना, तिना बीचो ते कितणे जणे काणे और कितणे जणे सताणे।
\v 50 ताकि जितणे बी भविष्यबक्ते रा खून दुनिया री शुरूआता ते बाह्यी राखेया, सबी रा लेखा एस युगो रे लोका ते लया जाओ।
\p
\v 51 हाबिलो री अत्या ते लयी की जकरयाहो री अत्या तक, जो बेदिया ते लयी की मन्दरो रे बीचो तक काया, आऊँ तुसा खे सच बोलूँआ कि तीजी रा लेखा एस बख़तो रे लोका ते लया जाणा।
\v 52 हाय तुसा व्यवस्थापका खे! कऊँकि तुसे ज्ञानो री कूँजी लयी तो लयी, पर तुसे आपु ई नि गये और जाणे वाळे बी रोकी ते।
\v 53 जेबे प्रभु यीशु तेथा ते निकळे, तेबे शास्त्री और फरीसी बऊत पीछे पड़ी गे और तिना खे छेड़ने लगे कि सेयो मुखती सारिया गल्ला बताओ।
\v 54 और तिना री ताका रे लगे रये कि तिना रे मुओ री केसी गल्ला खे पकड़िए।
\c 12
\s पाखण्डो रे खलाफ चेतावनी
\r (मती 10:26-27)
\p
\v 1 तदुओ की जेबे ह्जारा री पीड़ लगी गी, एथो तक कि एकी-दूजे पाँदे पड़ने लगी रे थे। तेबे प्रभु यीशु सबी ते पईले आपणे चेलेया खे बोलणे लगे कि फरीसीये रे कपटी सजेड़े ते चौकस रणा।
\v 2 कुछ टकेया रा निए, जो खोलेया नि जाणा और ना कुछ छिपेया राए, जो जाणेया नि जाणा।
\v 3 तेबे ई तो, जो कुछ तुसे न्हेरे रे बोली राखेया, से सामणे सुणेया जाणा और जो तुसे कोठरिया रे कानो-कान बोली राखेया, से छतो पांदो ते प्रचार करेया जाणा।
\s केस ते डरना चाईयो
\r (मती 10:28-31)
\p
\v 4 "आऊँ तुसा खे, जो मेरे दोस्त ए, बोलूँआ कि जो शरीरो खे घात करोए, पर तीजी ते पीछे ओर कुछ नि करी सकदे, तिना ते नि डरो।
\v 5 आऊँ तुसा खे बताऊँआ कि केस ते डरना चाईयो, घात करने ते बाद, जेसखे नरको रे सेटणे रा अक्क ए, तेस ते ई डरो; बल्कि आऊँ तुसा खे बोलूँआ कि तेसते ई डरो।
\v 6 क्या दो पैसे रिया पांज गौरैया नि बिकदिया? तेबे बी परमेशर तिना बीचो ते एकी खे पनि पुलदा।
\v 7 बल्कि तुसा रे सिरो रे बी सारे बाळ गिणे रे ए, तो डरो नि, तुसे बऊत गौरैया ते बढ़ी कीए।
\s यीशुए खे मानणा या ना मानणा
\r (मती 10:32;33; 12:32; 10:19,20)
\p
\v 8 "आऊँ तुसा खे बोलूँआ कि जो कोई आदमिया सामणे माखे मानी लओगा, तेबे से बी मनुष्य रे पुत्रे परमेशरो रे स्वर्गदूता सामणे मानी लणा।
\v 9 पर जो आदमिया सामणे माखे ना करो, तेसखे परमेशरो रे स्वर्गदूता सामणे ना ऊणी।
\v 10 "जो कोई मनुष्य रे पुत्रो रे खलाफ कोई गल्ल बोलोगा,तेसरा से अपराध माफ ऊई जाणा,पर जो कोई पवित्र आत्मा री निन्दा करोगा,तेसरा से अपराध माफ नि ऊणा
\v 11 "जेबे लोक तुसा खे सभा दे, हाकिम और अधिकारिया सामणे लयी जाओगे, तो चिन्ता नि करना कि आसे किंयां और क्या जवाब देईए।
\v 12 कऊँकि पवित्र आत्मा तुसा गे तेसी बख़ते बताई देणा कि क्या बोलणा चाईयो।"
\s एक साऊकार मूर्खो रा उदारण
\p
\v 13 तेबे पीड़ा बीचो ते एकी जणे तिना खे बोलेया, "ओ गुरू! मेरे पाईयो खे बोलो कि पिते री सम्पति माखे बांडी दे"।
\v 14 प्रभु यीशुए तेसखे बोलेया, "ओ आदमी! आऊँ किने तुसा रा न्यायी और बांडणे वाळा बणाई राखेया”?
\v 15 तेबे तिने तिना खे बोलेया कि चौकस रओ; और हर प्रकारा रे लोबो ते आपु खे बचाई की राखो, कऊँकि केसी री बी जीन्दगी, तेसरी सम्पतिया ते बड़ी नि ऊँदी।"
\p
\v 16 प्रभु यीशुए तिना खे एक उदारण बोलेया कि एक धनवानो री जमीना रे मुखती ऊपज ऊई।
\v 17 तेबे से आपणे मनो रे सोचणे लगेया कि आऊँ क्या करूँ? कऊँकि मांगे तो जगा निए, जेती आपणी ऊपज बगेरा राखूँ।
\v 18 तेबे तिने सोचेया कि मां आपणे पण्डार तोड़ी की ओर बड़े पण्डार बनाणे और तेती मां आपणी सारी ऊपज और सम्पति राखणी
\v 19 और आपणे प्राणो खे बोलणा कि प्राण! ताखे कई साला तक मुखती सम्पति राखी ती री; चैन कर, खा-पी सुखो साथे रओ।
\v 20 पर परमेशरे तेसखे बोलेया, "ओ मूर्ख! आज की राती ई तेरा प्राण तांते लयी लणा, तेबे जो कुछ तैं कट्ठा करी राखेया, से केसरा ऊणा”?
\v 21 एड़ा ई से आदमी बीए, जो आपु खे पैसा बटोरोआ पर परमेशरो री नजरा रे अमीर निए।"
\s परमेशरो पाँदे विश्वास राखो
\r (मती 6:25-34)
\p
\v 22 तेबे प्रभु यीशुए आपणे चेलेया खे बोलेया, "तेबे ई तो आऊँ तुसा खे बोलूँआ कि आपणे प्राणो री चिन्ता नि करो कि आसा क्या खाणा, ना आपणे शरीरो री कि क्या पईनणा।
\v 23 कऊँकि रोटिया ते प्राण और टालेया ते शरीर बढ़ी कीए।
\v 24 कावा पाँदे त्यान देओ, सेयो ना बांदे, ना बाडदे, ना तिना रे पण्डार ए और ना पेढू ऊँदा, तेबे बी परमेशर तिना खे पाळोआ, तुसा री किमत पंछिया ते केथी बढ़ी कीए।
\v 25 तुसा बीचो ते एड़ा कुण ए, जो चिन्ता करी की आपणिया जीन्दगिया री एक कड़ी बी बढ़ाई सकोआ?
\v 26 तेबे ई तो अगर तुसे सबी ते छोटा काम पनि करी सकदे, तो ओरी गल्ला खे चिन्ता कऊँ करोए?
\v 27 सोसनो रे डाळा रा त्यान करो कि सेयो किंयां बड़ोए, सेयो ना मईणत करदे, ना कातदे, तेबे बी आऊँ तुसा खे बोलूँआ सुलेमान बी आपणे सारे वैभवो रे बी, तिना बीचो ते केसी एकी जेड़े बी टाले नि पईनो था।
\v 28 तेबे ई तो अगर परमेशर मैदानो रे काओ खे, जो आज आए, और काल भाड़ी रे सेटी जाणी, एड़ा पईनाओआ, तो ओ कम विश्वास करने वाळेओ! तेस तुसा खे कऊँ नि पनयाणा?
\v 29 और तुसे एसा गल्ला री टोळा रे नि रओ कि क्या खाऊँगे, क्या पियूँगे और ना शक करो।
\v 30 कऊँकि संसारो री जातिया इना सबी चीजा खे टोळोईया और तुसा रा पिता जाणोआ कि तुसा खे इना सबी चीजा री जरूरत ए।
\v 31 पर तेसरे राज्य री टोळा रे रओ, तो यो सब चीजा बी तुसा खे मिली जाणिया"।
\s स्वर्गो रा धन
\r (मती 6:19--21)
\p
\v 32 "ओ छोटे चूण्ड, डर नि; कऊँकि तुसा रे पिते खे ये अच्छा लगेया कि तुसा खे राज्य देऊँ।
\v 33 आपणी सम्पति बेची की दान करी देओ और आपु खे एड़े बटुए बणाओ, जो पुराणे नि ऊँदे, मतलब- सर्गो रे एड़ा धन कट्ठा करो, जो कटदा नि और तीजी रे नेड़े चोर नि जांदा और कीड़ा नि खांदा।
\v 34 कऊँकि जेती तुसा रा धन, तेती तुसा रा मन।
\s जागदे रओ
\p
\v 35 "तुसा रा लक बाने रा रओ और तुसा रे दीऊए बळदे रओ।
\v 36 और तुसे तिना आदमिए जेड़े बणो, जो आपणे स्वामिए री बाट देखदे रओए कि से ब्याओ ते कदी आऊणा कि जेबे से आओ और द्वार खटखटाओ तो तेसखे फटाफट खोलेया जाओ।
\v 37 धन्य ए सेयो दास, जिना खे स्वामी आई की जागदे ऊए देखोए, आऊँ तुसा खे सच बोलूँआ कि तेस से लक बानी की रोटी खाणे बैठयाळना और नेड़े आई की तेसरी सेवा करनी।
\v 38 अगर सेयो तिना खे राती रे दूजे या तीजे पईरे आई की जागदा ऊआ पाओ, तो सेयो दास धन्य ए।
\v 39 पर तुसे जाणी लओ कि अगर कअरो रा मालक जाणदा कि चोर कदी जे आऊणा, तो जागदा रंदा और आपणे कअरे चोरी नि ऊँणे देंदा।
\v 40 तुसे बी त्यार रओ, कऊँकि जेस बख़ते तुसे सोचदे पनि, तेस बख़ते मनुष्य रा पुत्र आई जाणा।"
\s विश्वासो जोगा या अविश्वासो जोगा दास
\r (मती 24:45-51)
\p
\v 41 तेबे पतरसे बोलेया, "ओ प्रभु! क्या तुसे ये उदारण आसा खे ई बोलणे लगी रे या सबी खे"।
\v 42 प्रभु यीशुए बोलेया, "से विश्वासो जोगा और अकलमंद पण्डारी कूण ए जेसरा मालक तेसखे नौकरा-चाकरा पाँदे सरदार बणाओ कि तिना खे बख़तो पाँदे खाणे-पीणे रिया चीजा देओ।
\v 43 धन्य ए से दास, जेसरा मालक आईकी एड़ा ई करदा ऊआ पाओ।
\v 44 आऊँ तुसा खे सच लगी रा बोलणे कि तेस से आपणी सारिया सम्पतिया पाँदे अक्कदार ठराणा।
\v 45 पर अगर से दास सोचणे लगो कि मेरा मालक आऊणे रे देर करने लगी रा और दास-दासिया खे कूटणे-फानणे और खाणे-पीणे और पियक्कड़ ऊणे लगो
\v 46 तो तेस दासो रा मालक एड़े दिनो दे, जेबे से तेसखे न्याळो नि ऊगा और एड़ी कड़िया रे जेबे से जाणदा नि ऊगा, आई जाणा, और तेसखे पारी सजा देयी की तेसरा इस्सा अविश्वासिया साथे ठराणा।
\v 47 से दास, जो आपणे मालको री इच्छा जाणोआ और त्यार नि रया और ना तेसरी इच्छा रे मुताबिक चलेया, तो तेस बऊत मार खाणी।
\v 48 पर जो ना जाणी की मार खाणे जोगा काम करोगा, तेस थोड़ी मार खाणी, तेबे ई तो जेसखे बऊत देयी राखेया, तेसते बऊत मांगेया जाणा और जेसगे बऊत सम्बाळी राखेया, तेसते बऊत लया जाणा।
\s यीशुए रे आऊणे रा नतीजा
\r (मती 10:34-36)
\p
\v 49 "आऊँ तरतिया पाँदे आग लगाणे आई रा और ये चाऊँआ कि यबु ई सुलगी जांदी।
\v 50 मां तो बस एक बपतिस्मा लणा ए और जदुओ तक से नि ऊई लो, तदुओ तक आऊँ केड़िया दशा रे रणा?
\v 51 क्या तुसे एड़ा समजोए कि आऊँ तरतिया पाँदे मिलाप करने आई रा? आऊँ बोलूँआ कि ना, बल्कि लग करने आई रा।
\v 52 कऊँकि आजो ते एकी कअरे पांज जणे बिरोदी रणे। तीना, दूई ते और दूई तीना ते।
\v 53 पिते पाऊओ ते और पाऊओ, पिते ते, माया बेटिया ते और बेटिया माया ते, सासूआ बऊआ ते और बऊआ सासूआ ते बिरोद राखणा।"
\s बख़तो रे लक्षण
\r (मती 16:2,3)
\p
\v 54 प्रभु यीशुए पीड़ा खे बी बोलेया, "जेबे बादळो खे पच्छमा ते उड़दे ऊए देखोए, तेबे फटाफट बोलोए कि बर्खा ऊणी और एड़ा ई ओआ।
\v 55 और जेबे दक्खणो खे चलदी ऊई देखोए, तो बोलोए कि लू चलणी और एड़ा ई ओआ।
\v 56 ओ कपटियो! तुसे सर्ग और तरतिया रे रूप-रंगो रे भेद करी सकोए, पर एस युगो रे बारे रे कऊँ भेद करना नि जाणदे?
\s आपणे दुश्मणा साथे समजौता
\r (मती 5:25,26)
\p
\v 57 “तुसे आपु ई फैंसला कऊँ नि करी लंदे कि ठीक क्या ए”?
\v 58 जेबे तूं आपणे दुश्मणो साथे हाकिमो गे जाणे लगी रा, तो बाटा रे ई तेसते छुटणे री कोशिश करी लो, एड़ा नि ओ कि से ताखे न्यायियो गे खींजी की ल्याओ और न्यायी ताखे सिपाईया गे देयो और सिपाई ताखे जेला रे पायी देओ।
\v 59 आऊँ तुसा खे बोलूँआ कि जदुओ तक तुसे दमड़ी-दमड़ी नि देयी देयो गे, तदुओ तक तेथा ते छुटणे नि।”
\c 13
\s मन बदलो या नाश ओ
\p
\v 1 तेस बख़ते कुछ लोक आए और तिना गलीलिया रे बारे रे बोलणे लगे, "जिना रा खून पिलातुसे, तिना रे बलिदानो साथे मलाया था"।
\v 2 ये सुणी की प्रभु यीशुए तिना खे जवाब दित्तेया, "क्या तुसे समजोए कि यो गलीली ओर सबी गलीलियो ते पापी थे कि तिना पाँदे एड़ी बिपदा पड़ी?
\v 3 आऊँ तुसा खे बोलूँआ कि ना; पर अगर जे तुसे मन नि फेरोगे तुसे बी सब ईंयां ई नाश ऊणे।
\v 4 या तुसे समजोए कि सेयो ठारा जणे जिना पाँदे शीलोहो रा गुम्मट पड़ेया था और सेयो दबी की मरी गे थे, यरूशलेम और सबी रणे वाळेया ते जादा अपराधी थे।
\v 5 आऊँ तुसा खे बोलूँआ कि ना, पर अगर जे तुसे मन नि फेरोगे, तो तुसे बी ईंया ई नाश ऊणे"।
\s फलो ते बिना दाऊगळे रे डाळो रा उदारण
\p
\v 6 तेबे प्रभु यीशुए ये उदारण सुणाया, "केसी रे अंगूरा रे बगीच़े रे दाऊगळे रा एक डाळ लगी रा था, से तिदे फल टोळने आया, पर मिलेया नि।
\v 7 तेबे तिने बगीच़े रे रखवाळे खे बोलेया कि देख आऊँ तीन साला ते इदे फल टोळने आऊँआ, पर मिलदा नि, एसखे बाडी दे, ताकि ये जमीना खे पनि रोको।
\v 8 तिने तेसखे बोलेया कि ओ स्वामी! एसखे एस सालो रे ओर रणी रे कि आऊँ एतेरे चऊँ कनारे खणी की खाद सेटुँ।
\v 9 तो अगर जे आगो खे फल लगेया, तो ठीक, नई तो बाडी देयो"।
\s सब़्तो रे दिने कुबड़ी जवाणसा खे ठीक करना
\p
\v 10 सब़्तो रे दिने प्रभु यीशु आराधनालय रे उपदेश देणे लगी रे थे।
\v 11 तेबे एक जवाणस आई, जेसा रे ठारा साला ते, कमजोर करने वाळी दुष्टात्मा थी और से कुबड़ी ऊई गी थी और किंयां बी सीदी नि ऊई सको थी।
\v 12 प्रभु यीशुए से देखी की बुलाई और तेसा खे बोलेया, "ओ जवाणसे! तूं आपणी कमजोरिया ते छूटी गी"।
\v 13 तेबे तिने तेसा पाँदे आथ राखे और से फटाफट सीदी ऊई गी और परमेशरो री तारीफ करने लगी।
\v 14 कऊँकि प्रभु यीशुए से सब़्तो रे दिने ठीक कित्ती थी, आराधनालय रा सरदार जळी की लोका खे बोलणे लगेया कि छे दिन ए जिदे काम करना चाईयो, तो तिना दिना रे आई की ठीक ओ, सब़्तो रे दिने नि"।
\v 15 ये सुणी की प्रभु यीशुए जवाब दित्तेया, "ओ कपटियो! क्या तुसा बीचो ते हर एक आपणे बळदा और गह्देया खे गवाईणी ते खोली की पाणी पल्याणे नि लयी जांदा?
\v 16 तो क्या ठीक नि था कि ये जवाणस जो अब्राहमो री बेटी ए जो शैताने ठारा साला ते बानी राखी थी, सब़्तो रे दिने एसा खे बन्धनो ते छुड़ाया जाओ"।
\v 17 जेबे प्रभु यीशुए यो गल्ला बोलिया, तेबे तिना रे सब बिरोदी शर्मिंदा ऊई गे और सारी पीड़ तिना महिमा रे कामा ते, जो सेयो करो थे, खुश ऊई।
\s अऊरिया रे दाणे रा उदारण
\r (मती 13:31,32; मरकुस 4:30-32)
\p
\v 18 तेबे प्रभु यीशुए बोलेया, "परमेशरो रा राज्य केस जेड़ा ए? और आऊँ तिजी री उपमा केस साथे करूँ?
\v 19 से अऊरिया रे एक दाणे जेड़ा ए, जो किने आदमिए लयी की आपणे डोरूओ रे बाया और से बड़ा ऊई की डाळ बणी गा और सर्गो रे पँछिया तेते पाँदे आपणा बसेरा कित्तेया"।
\s सजेड़े रा उदारण
\r (मती 13:33)
\p
\v 20 तिने फेर बोलेया, "आऊँ परमेशरो रे राज्य री उपमा किजी साथे करूँ?
\v 21 से सजेड़े जेड़ा ए, जो एकी जवाणसे लयी की तीन पसेरी आटे रे गूँदेया और ऊँदे-ऊँदे सारा आटा सजेड़ा ऊई गा"।
\s संगड़ा द्वार
\r (मती 7:13,14; 21-23)
\p
\v 22 प्रभु यीशु नगर-नगर और गांव-गांव रे उपदेश देंदें ऊए यरूशलेमो खे जाणे लगी रे थे।
\v 23 तेबे किने तिना ते पूछेया, "ओ प्रभु क्या उध्दार पाणे वाळे थोड़े ई ए”?
\v 24 प्रभु यीशुए बोलेया, "संगड़े द्वारो रिये जाणे री कोशीश करो, कऊँकि आऊँ तुसा खे बोलूँआ कि बऊत जणेया चाणा कि जाईये, पर जाई नि सकणे"।
\v 25 जेबे कअरो रा मालक उठी की द्वार बंद करी चुकेया ऊगा और तुसे बारे खड़ी की द्वार खटखटाई की बोलणे लगो, ओ प्रभु! आसा खे खोली देओ और से जवाब देओ कि आऊँ तुसा खे नि जाणदा, तुसे केथो रे ए?
\v 26 तेबे तुसा बोलणे लगणा कि आसे तां सामणे खाया-पीया और तैं आसा रे बजारो रे उपदेश कित्तेया।
\v 27 पर तेस बोलणा, आऊँ तुसा खे बोलूँआ कि आऊँ नि जाणदा कि तुसे केथो रे ए? ओ कुकर्म करनेवाळेयो, तुसे सब मांते दूर रओ।
\v 28 तेती रोणा और दांद किरड़ना ई ऊणा और तुसा अब्राहम, इसहाक, याकूब और सब भविष्यबक्ता परमेशरो रे राज्य रे बैठे रे देखणे और आपणे आपु खे बारे निकयाळे रा देखणा।
\v 29 पूर्व और पच्छम, उत्तर और दक्खणो रे लोका आई की परमेशरो रे राज्य त रे, साथे रोटी खाणी
\v 30 और देखो, कितणे पीछले, जो पईलके ऊणे और जो, पईलके ए, सेयो पिछले ऊणे"।
\s हेरोदेसो री दुश्मणी
\p
\v 31 तेसी कड़िया रे बऊत फरीसिये तिना खे आई की बोलेया कि एथा ते निकळी जा, कऊँकि हेरोदेस तुसा काणा चाओआ।
\v 32 प्रभु यीशुए तिना खे बोलेया, "जाई की तेसा लोमड़िया खे बोली देओ कि देख, माखे आज और काल दुष्टात्मा खे निकयाळने और बमारा खे ठीक करदे ऊए तीन दिन लगी जाणे।
\v 33 तेबे बी मेरा आज, काल और परसु चलणा जरूरी ए, कऊँकि एड़ा ऊई नि सकदा कि कोई भविष्यबक्ता यरूशलेमो ते बारे मारेया जाओ"।
\s यरूशलेमो खे रोणा
\r (मती 23:37-39)
\p
\v 34 तूं जो भविष्यबक्तेया खे काओआ और जो तांगे पेजे तिना खे पत्थराव करोआ, कितणी बार मैं चाया कि जिंयां मुर्गी आपणे बच्चेया खे आपणे पंखो निठे कट्ठी करोई, तिंयां ई आऊँ बी तेरे बाळका खे कट्ठा करूँ, पर तैं ये नि चाया।
\v 35 देखो, तेरा कअर, ताखे उजाड़ी की छाडेया जाओआ और आऊँ ताखे बोलूँआ कि, जदुओ तक तूं नि बोले कि धन्य ए से, जो प्रभुओ रे नाओ ते आओआ, तदुओ तक तुसा आऊँ कदी नि देखणा"।
\c 14
\s फरीसिये रे कअरे यीशु
\p
\v 1 तेबे प्रभु यीशु सब़तो रे दिने फरीसीया रे सरदारा बीचो ते केसी एकी रे कअरे रोटी खाणे गये और सेयो तिना खे काणे री ताका रे थे।
\v 2 तेबे एक आदमी तिना रे सामणे आया, जेसखे जलंधरो रा रोग था।
\v 3 तेबे प्रभु यीशुए व्यवस्थापका खे और फरीसीया खे बोलेया, "क्या सब़्तो रे दिने अच्छा करना ठीक ए कि गळत? पर सेयो चुप-चाप रये"।
\v 4 तेबे प्रभु यीशुए से आथ लगाई की ठीक कित्तेया और जाणे दित्तेया
\v 5 और तिना खे बोलेया, "तुसा बीचो ते एड़ा कूणे कि जेसरा गह्दा या बळद कूँए रे पड़ी जाओ और तेस सब़्तो रे दिने ई तेसखे बारे नि निकयाळो”?
\v 6 सेयो इना गल्ला रा कोई बी जवाब नि देयी सके।
\s नम्रता और मईमाना रा स्वागत
\p
\v 7 जेबे प्रभु यीशुए देखेया कि निऊँदे वाळे लोक खास-खास जगा चुणी लओए, तेबे तिने एक उदारण सुणाई की तिना खे बोलेया,
\v 8 जेबे कोई ताखे ब्याओ खे बुलाओ, तो खास जगा रे नि बैठणा, केथी एड़ा नि ओ कि तिने तांते बी केसी बड़े खे निऊँदा देयी राखेया ओ।
\v 9 और जिने ताखे और तेसखे, दूँईं खे निऊँदा देयी राखेया, आई की ताखे बोलो कि एसखे जगा छाड और तेबे ताखे सबी ते शर्मिंदा ऊई की सबी ते थालली जगा रे बैठणा पड़ो।
\v 10 पर जेबे ताखे बुलाओ, तेबे सबी ते थालली जगा रे जाई की बैठ, ताकि तेबे जिने तूं बुलाई राखेया, से आओ और ताखे बोलो कि ओ दोस्त! आगे जे बैठ। तेबे तां साथे बैठणे वाळेया सामणे तेरी तारीफ ऊणी"
\q1
\v 11 कऊँकि जो कोई आपु खे बड़ा बणाओगा, से छोटा कित्तेया जाणा
\q2 और जो आपु खे छोटा बणाओगा, से बड़ा कित्तेया जाणा।"
\p
\v 12 तेबे प्रभु यीशुए आपणे निऊँदा देणे वाळेया खे बोलेया कि जेबे तूं दिनो री या सांजा री रोटी खाए तो तेबे तैं, आपणे दोस्त, पाई, टब्बरो वाळे और अमीर दोस्त नि बुलाणे, केथी एड़ा नि ओ कि सेयो ताखे बी निऊँदा देओ और तेरा बदला ऊई जाओ।
\v 13 पर जेबे तूं रोटी खाए, तेबे कंगाळा खे, टुण्डेया खे, लंगड़ेया खे और अन्देया खे बुला।
\v 14 तेबे तूं धन्य ऊणा, कऊँकि तिना गे ताखे बदला देणे खे कुछ निए, पर ताखे तर्मिया रे जिऊँदे ऊणे पाँदे इजी रा प्रतिफल मिलणा।"
\s बड़ी पाट्टिया रा उदारण
\r (मती 22:1-10)
\p
\v 15 तिना साथे रोटी खाणे वाळेया बीचो ते एकी जणे इना गल्ला खे सुणी की बोलेया कि धन्य ए सेयो, जिना परमेशरो रे राज्य रे रोटी खाणी।
\v 16 प्रभु यीशुए तेसखे बोलेया कि एकी आदमिए बऊत बडिया पाटिया कित्तिया और बऊत जणे बुलाए।
\v 17 जेबे रोटी त्यार ऊई गी, तेबे तिने निऊँदा पेजेया कि आई जाओ और रोटी त्यार ए।
\v 18 पर सेयो सब जणे माफी मांगणे लगे, एकी जणे बोलेया कि मैं तो डोरू मोले लयी राखे और माखे सेयो देखणे जरूरी ए, आऊँ तांते बिनती करूँआ कि माखे माफ करी दे।
\v 19 दूजे बोलेया कि मैं पांज जोड़े बळदा रे खरीदी राखे और आऊँ तिना खे परखणे खे चली रा, मेरी तांते बिनती ए कि माखे माफ करी दे।
\v 20 एकी ओरी बोलेया कि मैं ब्या करी राखेया आऊँ नि आई सकदा।
\v 21 तिने दासे सारी गल्ल मालको गे सुणाई, तेबे तिने रोषो रे आई की आपणे दासो खे बोलेया कि नगरो दे, बजारो और गळिया रे जाई की कंगाळ, लंगड़े, टूण्डे और अन्देया खे एती ली आओ।
\v 22 दासे फेर बोलेया कि जिंयां तुसे बोलेया था, तिंयां ई कित्तेया, पर फेर बी जगा ए।
\v 23 स्वामिए दासो खे बोलेया कि सड़का और बाटा ते लोका खे जबरदस्ती ली आओ, ताकि मेरा कअर फरी जाओ।
\v 24 कऊँकि आऊँ तुसा खे बोलूँआ कि तिना, जिना खे निऊँदा देयी राखेया था, तिना बीचो ते एकी जणे पनि मेरे कअरे पाटी चाखणी।"
\s चेला बणने रा मोल
\r (मती 10:37,38)
\p
\v 25 तेबे प्रभु यीशुए पीछे एक बड़ी सारी पीड़ जाणे लगी री थी, तेबे तिने तिना खे पीछे मुड़ी की बोलेया,
\v 26 "अगर कोई मांगे आओ और आपणे माये-बाओ, लाड़ी, बाल-बच्चे, पाई, बईण, बल्कि आपणे प्राणो खे भी अप्रिय ना जाणो, तो से मेरा चेला नि ऊई सकदा।
\v 27 और जो कोई आपणा क्रूस नि चको और मा पीछे नि आओ, से बी मेरा चेला नि ऊई सकदा।
\v 28 तुसा बीचो ते कूणे, जो गढ़ बनाणा चाओआ और पईले बैठी की खर्च नि जोड़ो कि पूरा बनाणे लायक आए कि नई।
\v 29 केथी एड़ा नि ओ कि जेबे निऊँ पाई की त्यार नि करी सको और सब देखणे वाळे ये बोली की तेसरा मजाक ऊड़ाणे लगो
\v 30 कि ये आदमी बनाणे तो लगेया, पर त्यार नि करी सकेया।
\v 31 या कुण एड़ा राजा ए, जो दूजे राजे साथे लड़ने जाओआ और पईले बैठी की बिचार नि करी लो कि जो बीइ ह्जार लई की मा पाँदे चढ़ाई करने आऊणे लगी रा क्या आँऊ दस ह्जार लई की तेसरा सामना करी सकोआ कि नई।
\v 32 नई तो तेसते दूर रयी की तेस आपणा दूत पेजी की मलाप करना चाणा।
\v 33 ईंया ई तुसा बीचो ते जो कोई आपणा सब कुछ नि त्यागी देओगा, से मेरा चेला नि ऊई सकदा।
\s बिना स्वादो रा लूण
\r (मती 5:13; मरकुस 9:50)
\p
\v 34 लूण तो अच्छा ए, पर अगर लूणो रा स्वाद बिगड़ी जाओ, तो से किजी चीजा साथे स्वाद कित्तेया जाणा?
\v 35 से ना तो जमीना खे और ना खादा खे कामे आओआ, तेसखे तो लोक बारे सेटी देओए। जेसरे सुणने रे कान आए, से सुणी लओ।
\c 15
\s राची री पेडा रा उदारण
\r (मती 18:12-14)
\p
\v 1 सारे कर लणे वाळे और पापी प्रभु यीशुओ गे आया करो थे, ताकि तिना री सुणो
\v 2 तेबे फरीसी और शास्त्री कुड़कुड़ाई की बोलणे लगे, "ये तो पापिया साथे मिलोआ और तिना साथे खाओ-पीओआ।"
\v 3 तेबे प्रभु यीशुए तिना खे ये उदारण बोलेया,
\v 4 "तुसा बीचो ते एड़ा कुणे कि जेसगे सौ पेडा ए और तिना बीचो ते एक राची जाओ, तो नड़िनूआ खे जंगळो रे छाडी की तेसा एकी खे जो राची री, टोळदा नि रओगा, जदुओ तक से मिली नि जाओ।
\v 5 और जेबे मिली जाओई, तेबे से तेसा खे बड़ी खुशिया साथे कांदा पाँदे चकी लओआ
\v 6 और कअरे जाईकी आपणे दोस्ता और पड़ोसिया खे कट्ठे करी की बोलोआ कि मां साथे खुशी मनाओ, कऊँकि मेरी राची री पेड मिली गी री।
\v 7 आऊँ तुसा खे बोलूँआ ईंयां ई एक मन फिराणे वाळे पापियो रे बारे रे स्वर्गो रे बी एड़ी ई खुशी ऊणी, जितणा नड़िनूए एड़े तर्मिया रे बारे रे नि ऊणी, जिना खे मन फिराणे री जरूरत निए।
\s राचे रे सिक्के रा उदारण
\p
\v 8 "या कुण एड़ी जवाणस ऊणी, जेसा गे दस सिक्के ओ और तिना बीचो ते एक राची जाओ और से दीऊआ बाळी की सारे कअरो रे सुण-प्वार करी की, जदुओ तक मिली नि जाओ, तदुओ तक मन लगाई की टोळदी नि रओ
\v 9 और जेबे मिली जाओआ, तेबे से आपणी सेलिया और पड़ोसणिया खे कट्ठी करी की बोलोई कि मां साथे खुशी मनाओ, कऊँकि मेरा राचे रा सिक्का माखे मिली गा रा।
\v 10 आऊँ तुसा खे बोलूँआ कि ईंयां ई एक मन फिराणे वाळे पापियो रे बारे रे परमेशरो रे स्वर्गदूता सामणे खुशी ओई"।
\s उड़ाऊ पाऊओ रा उदारण
\p
\v 11 तेबे प्रभु यीशुए बोलेया, "एक आदमिये रे दो पाऊ थे।
\v 12 तिना बीचो ते छोटे आपणे पिते खे बोलेया कि ओ पिता सम्पतिया बीचो ते जो मेरा इस्सा आए, तेस माखे देयी दे, तिने तिना खे आपणी सम्पति बांडी ती।
\v 13 तेबे जादा दिन नि थे ऊए रे कि छोटा पाऊ आपणा सब कुछ कट्ठा करी की दूर देशो खे चली गा और तेती कुकर्मो रे आपणी सम्पति ऊड़ाई ती।
\v 14 जेबे से सबकुछ खर्च करी चुकेया, तेबे तेती देशो रे बड़ा अकाल पड़ी गा और से कंगाळ ऊई गा।
\v 15 तेबे से तेस देसो रे रणे वाळेया बीचो ते एकी रे कअरे नौकर रया और तिने से आपणे डोरूआ रे सूंअर चराणे पेजेया
\v 16 और से चाओ था कि तिना फलिया ते जो सूंअर खाओ ए, तिना साथे आपणा पेट परूँ और तेसखे कोई कुछ नि देओ था।
\v 17 जेबे से आपणी ओशा रे आया, तेबे बोलणे लगेया कि मेरे पिते रे मजूरदारा खे रोटिया ते जादी रोटी मिलो थी और आऊँ एती पूखा मरने लगी रा।
\v 18 मा एबे उठी की आपणे पिते गे जाणा और तेसखे बोलणा कि मैं स्वर्गो रे खलाफ और तेरी नजरा रे पाप करी राखेया।
\v 19 एबे एती जोगा नि रया कि तेरा पाऊ ओऊँ, माखे आपु गे एक मजूरदार जेड़ा राखी दे।,
\p
\v 20 “तेबे से उठी की आपणे पिते गे चली गा, से यबु दूर ई था कि तेसरे पिते तेसखे देखी की तरस खाया और दौड़ी की से गळे लगाया और बऊत चूमेया।
\v 21 पाऊए तेसखे बोलेया कि पिता जी! मैं स्वर्गो रे खलाफ और तेरी नजरा रे पाप करी राखेया और एबे एती जोगा नि रया कि तेरा पाऊ ओऊँ।
\v 22 पर पिते आपणे नौकरा खे बोलेया कि फटाफट अच्छे ते अच्छे टाले एसखे पणयाओ और एसरे आथो रे छाप और पैरो रे जूतिया पणयाओ
\v 23 और पाळे रा बाछु ल्याई की बाडो, ताकि आसे खाऊँ और खुशी मनाऊँ।
\v 24 कऊँकि मेरा ये पाऊ मरी गा था और फेर जिऊँदा ऊई गा रा, राची गा था, पर एबे मिली गा रा और सेयो खुशी मनाणे लगे।
\p
\v 25 “पर तेसरा बड़ा पाऊ डोरूओ रे था और जेबे से आऊँदा ऊआ करो रे नेड़े पऊँछेया, तेबे तिने गाणे बजाणे रा और नाचणे रा आल्ला सुणेया।
\v 26 तेबे तिने एकी नौकरो ते पूछेया कि ये क्या लगी रा ऊणे?
\v 27 नौकरे बोलेया कि तेरा पाई आई रा और तेरे पिते पाळे रा बाछु बडवाया, कऊँकि से ठीक-ठाक मिलेया।
\v 28 ये सुणी की तेसखे रोष आई गा और पीतरे नि जाणा चाया, पर तेसरा पिता बारे आई की तेसखे मनाणे लगेया।
\v 29 तिने पिते खे बोलेया कि देख, आऊँ इतणे साला ते तेरी सेवा करने लगी रा और कदी बी तेरी आज्ञा नि टाळी और तेबे बी तैं माखे एक बाकरिया रा बच्चा तक नि दित्तेया, ताकि आऊँ आपणे दोस्ता साथे मजे करूँ?
\v 30 पर जेबे तेरा ये पाऊ आया, जिने तेरी जायदात वेश्या रे ऊड़ाई ती और आया तो तैं एसखे पाळे रा बाछु बडवाया।
\v 31 पिते तेसखे बोलेया, "पाऊ तूं सदा मां साथे ए और जो कुछ मेरा ए, से तेरा ई ए।
\v 32 पर एबे खुश और मग्न ऊणा चाईयो, कऊँकि ये तेरा पाई मरी गा था और फेर जिऊँदा ऊई गा और राची गा था, पर फेर मिली गा"।
\c 16
\s चलाक पण्डारी
\p
\v 1 तेबे प्रबु यीशुए आपणे चेलेया खे बी बोलेया, "केसी अमीरो रा एक पण्डारी था और लोके तेस सामणे तेस पाँदे ये दोष लगाया कि ये तेरा सारा पैसा उड़ाई देओआ।
\v 2 तेबे तिने से बुलाया और बोलेया कि ये क्या ए, जो आऊँ तेरे बारे रे सुणने लगी रा? आपणे पण्डारो रा लेखा दे, कऊँकि तूं आगे ते पण्डारी नि रयी सकदा।
\v 3 तेबे पण्डारी सोचणे लगेया कि एबे आऊँ क्या करूँ? कऊँकि मेरा मालक तो एबे पण्डारो री जगा मांते छुड़ाणे लगी रा। माट्टी तो मांते खणदी नि और पीख मांगणे ते तो माखे शर्म आओ ए।
\v 4 माखे समज आई की क्या करना; ताकि जेबे पण्डारियो रे कामो ते छुड़ाया जाऊँ तो लोक आपणे कअरे बुलाई लो।
\v 5 तेबे तिने आपणे मालको रे देणदारा बीचो ते एक-एक बुलाए और पईले ते पूछेया कि तां मेरे मालको रा कितणा कर्ज देणा?
\v 6 तिने बोलेया कि सौ मण तेल, तेबे तिने तेसखे बोलेया कि जा और आपणे खाते रे पंजा लिखी दे।
\v 7 तेबे तिने दूजे ते पूछेया कि तां मेरे मालको रा कितणा कर्ज देणा? तिने बोलेया सौ मण कणक; तिने तेसखे बोलेया कि जा और आपणे खाते रे बैठी की अस्सी लिखी दे"।
\p
\v 8 “मालके से पापी पण्डारी सराया कि तिने चंट ऊई की काम कित्तेया, कऊँकि एस संसारो रे लोक, आपणे बख़तो रे लोका रे रीति-रवाजा रे जोतिया रे लोका ते जादा ऊशियार ए।
\v 9 आऊँ तुसा खे बोलूँआ कि पापो रे पैसे ते आपु खे दोस्त बणाई लो, ताकि जेबे से जाओ, तेबे सेयो तुसा खे अनंत निवासो रे लयी लो।
\v 10 जो थोड़े ते थोड़े रे सच्चा ए, से बऊत रे बी सच्चा ए और जो थोड़े ते थोड़े रे पापी ए, से बऊत रे बी पापी ए।
\v 11 तेबे, अगर जे तुसे पापो रे धनो रे सच्चे नि ऊए, तो सच्चा धन तुसा गे केस सम्बाळना?
\v 12 और अगर जे तुसे पराये धनो रे सच्चे नि ठईरे, तो तेबे जो तुसा रा ए, से तुसा खे केस देणा?
\p
\v 13 “कोई दास दो मालका री सेवा नि करी सकदा; कऊँकि तेस एकी साथे बैर और दूजे साथे प्यार राखणा, या एकी साथे मिले रा रणा और दूजा तुच्छ जाणना। तुसे परमेशर और धन दूँईं री सेवा नि करी सकदे।”
\s यीशुए रे कुछ उपदेश
\r (मती 11;12,13; 5:31,32; मरकुस 10:11,12)
\p
\v 14 फरीसी जो लाळची थे, ये सुणी की तिना रा मजाक करने लगे।
\v 15 प्रभु यीशुए तिना खे बोलेया, "तुसे तो आदमिया सामणे आपु खे तर्मी ठराओए, पर परमेशर तुसा रे मनो खे जाणोआ, कऊँकि जो चीज आदमिया री नजरा रे महान् ए, से परमेशरो सामणे घृणित ए।
\p
\v 16 “व्यवस्था और भविष्यबक्ता यूहन्ने तक रये, तेस बख़तो ते परमेशरो रे राज्य रा सुसमाचार सुणाया जाणे लगी रा और हर कोई तिदे प्रबल ऊई की जाओआ।
\v 17 सर्ग और तरतिया रा टळी जाणा, व्यवस्था रे एक बिन्दुओ रे खोणे बराबर ए।
\p
\v 18 “जो कोई आपणी लाड़िया खे छाडी की दूजा ब्या करोआ, से व्याभिचार करोआ और जो कोई एड़ी त्यागिया रे साथे ब्या करोआ, से बी व्याभिचार करोआ।
\s अमीर आदमी और गरीब लाजर
\p
\v 19 “एक अमीर आदमी था जो बैंगणी टाले और मलमलो रे टाले पईनो था और हर रोज सुख-बिलासो रे और मौज-मस्तिया साथे रओ था।
\v 20 लाज़र नाओ रा एक आदमी, जेसरे सारे शरीरो रे जख़्म थे, तेसरी देऊळिया पाँदे छाडी देओ थे।
\v 21 और से चाओ था कि अमीरो री मेजा री जूठा ते आपणा पेट परूँ, एथो तक कि कुत्ते बी तेसरे जख़्मा खे चाटी देओ थे।
\v 22 तेबे एड़ा ऊआ कि से कंगाळ मरी गा और स्वर्गदूते से लयी की अब्राहमो री गोदा रे पऊँछाई ता और से अमीर बी मरी गा और दबाई ता।
\v 23 तेबे तिने पताळो री पीड़ा रे आपणी आखी चकिया और दूरो ते अब्राहमो री गोदा रे लाज़र देखेया।
\v 24 तेबे तिने आका पायी की बोलेया, "ओ पिता अब्राहम! मां पाँदे दया करी की लाज़रो खे पेजी दे, ताकि से आपणी गुठिया रा सिरा पाणिये साथे सेड़ी की मेरी जीबा खे ठण्डी करो, कऊँकि आऊँ एती ज्वाला ते तड़फणे लगी रा"।
\v 25 पर अब्राहमे बोलेया, "ओ पाऊ! याद कर कि तूं आपणी जीन्दगिया रे अच्छी चीजा लयी चुकेया रा और तियां ई बुरी चीजा रिया लाज़र, पर एबे से एती शान्ति पाणे लगी रा और तूं तड़फणे लगी रा।
\v 26 इना सबी गल्ला खे छाडी की आसा बीचे और तां बीचे पारी गड्डा ए ठराए रा, ताकि कोई एथा ते तांगे पार नि जाई सको और ना पारा ते कोई एती आसा गे आई सको"।
\v 27 तिने बोलेया, "ओ पिता! तेबे आऊँ तांते बिनती करूँआ कि तूं एसखे मेरे पिते रे कअरे पेज।
\v 28 कऊँकि मेरे पांज पाई ए, ये तिना सामणे इना गल्ला री गवाई देओ, एड़ा नि ओ कि सेयो बी एती पीड़ा री जगा रे आओ"।
\v 29 अब्राहमे तेसखे बोलेया, "तिना गे तो मूसे और भविष्यबक्ते री कताबा ए, सेयो तिना री सुणो"।
\v 30 तिने बोलेया, "ना, ओ पिता अब्राहम! पर अगर कोई मरे रे बीचो ते तिना गे जाओगा, तो तिना मन फिराणा"।
\v 31 तिने तेसखे बोलेया, "जेबे सेयो मूसे और भविष्यबक्ते री नि सुणदे, तो मरे रे बीचो ते कोई बी जिऊँदा उठोगा, तेबे बी तेसरी नि मानणी"।
\c 17
\s ठोकरा री बजह बणना
\r (मती 18:6,7,21,22; मरकुस 9:42)
\p
\v 1 तेबे प्रभु यीशुए आपणे चेलेया खे बोलेया, "एड़ा ऊई नि सकदा कि ठोकरा नि लगो, पर हाय! तेस आदमियो खे, जेसरी बजअ ते सेयो आओईया।
\v 2 जो इना छोटेया बीचो ते केसी एकी खे बी ठोकर खुळाओआ, तेसखे तो ये पला ऊँदा कि तेसरे गळे रे चाक्किया रा एक पूड़ लटकाया जांदा और से समद्रो रे सेटेया जांदा।
\v 3 चौकस रओ, अगर तेरा पाई अपराध करो, तो तेसखे समजेया और अगर पछताओ, तो तेसखे माफ कर।
\v 4 अगर एक दिनो रे से तेरे खलाफ सात बार अपराध करो और सातो बार तांगे फेर आई की पछताओ, तो तेसखे माफ कर"।
\s विश्वास
\p
\v 5 तेबे प्रेरिते प्रभु यीशुओ खे बोलेया, "आसा रा विश्वास बढ़ेया"।
\v 6 प्रभु यीशुए बोलेया, "अगर तुसा खे अऊरिया रे दाणे रे बराबर बी विश्वास ऊँदा, तो एस करयूँओ रे डाळो खे बोलदे कि जड़ा ते पठी की समुद्रो रे लगी जा, तो से तुसा री मानी लंदा"।
\s एकी दासो रा फर्ज
\p
\v 7 "पर तुसा बीचो ते एड़ा कुणे कि जेसरा नौकर अळ बाओ या पेडा खे चराओआ और जेबे से डोरूआ ते आओ, तेबे तेसखे बोलो कि फटाफट रोटी खाणे बैठी जा
\v 8 और ये नि बोलो कि माखे रोटी बणा, और जदुओ तक आऊँ खाऊँ, तदुओ तक लक बानी की मेरी सेवा कर, तिजी ते बाद तैं बी खाई-पी लणा।
\v 9 क्या तेस, तेस दासो रा एहसान मानणा कि तिने सेयो ई काम कित्ते, जेसरी तिने आज्ञा दित्ती थी।
\v 10 ईंयां ई तुसे बी, जेबे तिना सबी कामा खे करी चुकोगे, जिना खे करने री आज्ञा तुसा खे देयी राखी थी, तो बोलो, कि आसे नक्कमे दास ए; कऊँकि जो आसा करना चाईयो था, बस से ई करी राखेया"।
\s कोढ़ो रे दस रोगिया खे ठीक करना
\p
\v 11 प्रभु यीशु यरूशलेमो खे जांदे ऊए सामरिया और गलीलो रे बीचो रिये जाणे लगी रे थे।
\v 12 तेबे केसी गांव रे जांदे ऊए तिना खे दस कोढ़ी मिले।
\v 13 तेबे तिने दूर खड़ी की जोरी की बोलेया, "ओ यीशु! ओ स्वामी! आसा पाँदे दया कर"।
\v 14 प्रभु यीशुए तिना खे देखी की बोलेया, "जाओ और आपु खे पुरोईतो गे बताओ और सेयो जांदे-जांदे ई ठीक ऊई गे।
\v 15 तेबे तिना बीचो ते एक ये देखी की कि आऊँ ठीक ऊई गा, जोरी-जोरी साथे परमेशरो री तारीफ करदा ऊआ वापस आया
\v 16 और प्रभु यीशुओ रे पैरा पाँदे मुओ रे पारे पड़ी की तिना रा धन्यवाद करने लगेया। से सामरी था।
\v 17 तेबे प्रभु यीशुए बोलेया, "क्या दस के दस ठीक नि ऊए, तेबे सेयो नौ केयी ए?
\v 18 क्या एस परदेसियो खे छाडी की ओर कोई नि निकळेया, जो परमेशरो री तारीफ करो”?
\v 19 तेबे प्रभु यीशुए तेसखे बोलेया, "उठी की चली जा, तेरे विश्वासे तूं ठीक करी राखेया"।
\s परमेशरो रे राज्य रा आऊणा
\r (मती 24:23-28, 37-41)
\p
\v 20 जेबे फरीसीये प्रभु यीशुओ ते पूछेया कि परमेशरो रा राज्य कदी आऊणा? तेबे तिने जवाब दित्तेया, "परमेशरो रा राज्य प्रगट रूपो रे नि आऊँदा
\v 21 और लोका एड़ा नि बोलणा कि देखो, एती ए या तेती ए, कऊँकि परमेशरो रा राज्य तुसा बीचे ए"।
\p
\v 22 तेबे तिने चेलेया खे बोलेया, "सेयो दिन आऊणे, जेबे तुसा मनुष्य रे पुत्रो रे दिना बीचो ते एकी दिनो खे देखणा चाणा और देखी नि सकणा।
\v 23 लोका तुसा खे बोलणा कि देखो, एती ए, या देखो, से तेती ए, पर तुसे चली नि जाणा और ना ई तिना पीछे जाणा।
\v 24 कऊँकि जिंयाँ बिजळी सर्गो री एकी तरफा ते कोन्धी की सर्गो री दूजी तरफा खे चमकोई, तिंयां ई मनुष्य रा पुत्र बी आपणे दिनो रे प्रगट ऊणा।
\v 25 पर पईले जरूरी ए कि तेसखे दु:ख ओ और एस युगो रे लोक तेसखे तुच्छ ठराओ।
\v 26 जेड़ा नूहो रे दिनो रे ऊआ था, तेड़ा ई मनुष्य रे पुत्रो रे दिनो रे बी ऊणा।
\v 27 जेस दिनो तक नूह जाह्जो रे नि चढ़ेया, तेस दिनो तक लोक खाओ-पीयो थे और तिना रे ब्या-शादिया ओ थिया, तेबे जल-प्रलये आई की सेयो सब नाश कित्ते।
\v 28 और जेड़ा लूतो रे दिना रे ऊआ था कि लोक खाओ-पीयो और लेण-देण करो थे, डाळ लगाओ थे और कअर बणाओ थे।
\v 29 पर जेस दिने से सदोमो ते निकळेया, तेस दिने आग और गन्धक सर्गो ते बरसी और सब नाश करी ते।
\v 30 मनुष्य रे पुत्रो रे प्रगट ऊणे रे दिनो रे बी एड़ा ई ऊणा।
\p
\v 31 “तेस दिने जो छतो पाँदे ओ और तेसरा समान कअरे ओ, से तेस लणे खे नि उतरो और तिंयां ई जो डोरूओ रे ओ, सेयो पीछे नि आटो।
\v 32 लूतो री लाड़िया खे याद राखो।
\v 33 जो कोई आपणा प्राण बचाणा चाओ, तेस से खोणा और जो कोई तेसखे खोओ, से तेस पाणा।
\v 34 आऊँ तुसा खे बोलूँआ, कि तेस राती दो लोक आपणे मांजे पाँदे ऊणे, एक लयी लणा और दूजा छाडी देणा।
\v 35 दो जवाणसा साथे-साथे चाक्की पिशणे लगी रिया ऊणियां, एक लयी लणी और दूजी छाडी देणी।
\v 36 दो जणे डोरूओ रे ऊणे, एक लयी लणा और दूजा छाडी देणा"। ये सुणी की तिने प्रभु यीशुओ ते पूछेया, "ओ प्रभु! ये केयी ऊणा?
\v 37 तिने तिना खे बोलेया कि जेती लोथ ऊणी, तेथी इल्ला कट्ठिया ऊणिया"।
\c 18
\s पापी न्यायाधीश और बिदुआ रा उदारण
\p
\v 1 तेबे प्रभु यीशुए इजी रे बारे रे कि हर रोज प्रार्थना करना और याओ नि छाडणा चाईयो, ये उदारण बोलेया,
\v 2 केसी नगरो रे एक न्यायी रओ था, जो ना परमेशरो ते डरो था और ना ई केसी आदमिये री परवा करो था
\v 3 और तेसी नगरो रे एक बिदुआ बी रओ थी, जो तेसगे आई-आई की बोलदी रओ थी कि मेरा न्याय करी की माखे दुश्मणा ते बचा।
\v 4 से थोड़े बख़तो तक नि मानेया पर अंतो रे तिने सोचेया, "हांलाकि आऊँ ना परमेशरो ते डरदा और ना ई आदमिया नि परवा करदा,
\v 5 तेबे बी ये बिदुआ माखे सतांदी रओई, इजी री खातर मां तेसा रा न्याय चुकाई देणा, एड़ा नि ओ कि कड़िया रे कड़िया आई की अंतो रे मेरे नाको रे दम करी देओ"।
\v 6 प्रभु यीशुए बोलेया, "सुणो, ये पापी न्यायी क्या बोलोआ”?
\v 7 तो क्या परमेशरे आपणे चुणे ऊए रा न्याय नि करना, जो रात-दिन तेसरी दुहाई देंदे रओए और क्या तेस तिना रे बारे रे देर करनी?
\v 8 आऊँ तुसा खे बोलूँआ कि तेस फटाफट तिना रा न्याय करना, तेबे बी मनुष्य रा पुत्र जेबे आऊणा, तो क्या तेस तरतिया पाँदे विश्वास पाणा”?
\s फरीसी और चुंगी लणे वाळे रा उदारण
\p
\v 9 तेबे तिना खे, जो आपु पाँदे विश्वास राखो थे कि आसे तर्मी ए और ओरी खे तुच्छ जाणो थे, ये उदारण बोलेया,
\v 10 दो आदमी प्रार्थना करने खे मन्दरो रे गये, एक फरीसी था और दूजा कर लणे वाळा था।
\v 11 फरीसी खड़ा ऊई की ईंयां प्रार्थना करने लगेया, "ओ प्रभु आऊँ तेरा धन्यवाद करूँआ कि आऊँ ओरी आदमिए जेड़ा अन्देर करने वाळा, अन्यायी और व्याभिचारी निए और ना एस कर लणे वाळे जेड़ा ए।
\v 12 आऊँ अफ़्ते रे दो बार बअरत करूँआ और आऊँ आपणी सारी कमाईया रा दसुआ अंश बी देऊँआ"।
\v 13 पर कर लणे वाळे दूर खड़े ऊई की स्वर्गो रे कनारो खे आखी पनि चकणिया चाईया, बल्कि आपणी छाती पीटी-पीटी की बोलेया, "ओ प्रभु! मां पाँदे दया कर"।
\v 14 आऊँ तुसा खे बोलूँआ कि से दूजा नि पर ये ई आदमी तर्मी ठरायी की आपणे कअरो खे गया, कऊँकि जो कोई आपू खे बड़ा बणाओगा, से छोटा करेया जाणा और जो आपु खे छोटा बणाओगा, से बड़ा करेया जाणा।”
\s बाळका खे आशीर्वाद
\r (मती 19:13-15; मरकुस 10:13-16)
\p
\v 15 तेबे लोक आपणे बच्चेया खे बी तिना गे ल्याऊणे लगे, ताकि सेयो तिना पाँदे आपणा आथ राखो, पर तिना खे देखी की बकणे लगे।
\v 16 प्रभु यीशुए बच्चेया खे आपु गे बुलाई की बोलया कि बाळका खे मांगे आऊणे देओ और तिना खे ना नि करो, कऊँकि परमेशरो रा राज्य एड़े रा ई ये।
\v 17 आऊँ तुसा खे सच बोलूँआ कि जो कोई परमेशरो रे राज्य खे बाळको जेड़ा नि मानोगा, से कदी बी तेती नि जाणा।"
\s अमीर आदमी और अनंत जीवन
\r (मती 19:16-30; मरकुस 10:17-31)
\p
\v 18 तेबे एकी सरदारे प्रभु यीशुओ ते पूछेया, "ओ उत्तम गुरू! अनंतजीवन पाणे खे आऊँ क्या करूँ”?
\v 19 प्रभु यीशुए तेसखे बोलेया, "तूं माखे उत्तम कऊँ लगी रा बोलणे? कोई बी उत्तम निए, बस एक, मतलब-परमेशर।
\v 20 तूं आज्ञा खे तो जाणेया कि व्याभिचार नि करना, अत्या नि करना, चोरी नि करना चूठी गवाई नि देणा आपणे माये-बाओ रा आदर करना"।
\v 21 तिने बोलेया, "इना गल्ला खे तो आऊँ बचपनो ते मांनदा आई रा"।
\v 22 ये सुणी की प्रभु यीशुए बोलेया, "तांदे यबु बी एक गल्ला री कमी ए, आपणा सबकुछ बेची की कंगाळा खे बांडी रे और ताखे स्वर्गो रे धन मिलणा और आई की मां पीछे आई जा"।
\v 23 से ये सुणी की से बऊत उदास ऊई गा, कऊँकि से बऊत अमीर था।
\p
\v 24 प्रभु यीशुए तेस देखी की बोलेया, "अमीरा रा परमेशरो रे राज्य रे जाणा कितणा कठण ए।
\v 25 परमेशरो रे राज्य रे अमीरा रा जाणा, ऊँटो रा सूईया रे नाके ते निकळने रे बराबर ए"।
\v 26 तेबे सुणने वाळेया बोलेया, "तेबे केसरा उध्दार ऊई सकोआ”?
\v 27 प्रभु यीशुए बोलेया, "जो आदमिया ते नि उई सकदा, से परमेशरो ते उई सकोआ"।
\v 28 पतरसे बोलेया, " देख, आसे तो कअर-बार छाडी की तुसा पीछे आई गे रे"।
\v 29 प्रभु यीशुए बोलेया, "आऊँ तुसा खे सच बोलूँआ कि एड़ा कोई निए, जिने परमेशरो रे राज्य खे आपणे पाई, बईण, कअर, लाड़ी, माये-बाओ या बाल-बच्चे छाडी राखे
\v 30 और एस बख़ते कई गुणा नि पाओगा और आऊणे वाळे युगो रे अनंत जीवन।"
\s आपणी मौता रे बारे रे यीशुए री तीजी भविष्यवाणी
\r (मती 20:17-19; मरकुस 10:32-34)
\p
\v 31 तेबे तिने बारा चेलेया खे साथे लयी की तिना खे बोलेया, "देखो, आसे यरूशलेमो खे जाणे लगी रे और जितणी गल्ला मनुष्य रे पुत्रो रे बारे रे भविष्यबक्ते लिखी राखिया, सेयो सब पुरिया ऊणियां।
\v 32 कऊँकि से दुजिया जातिया रे आथो रे देयी देणा, और तिना से ठट्ठेया रे उड़ाणा, तेसरा मजाक करना और तेस पाँदे थूकणा
\v 33 और तेसखे कोड़े बाणे और काणा और से तीजे दिने जिऊँदा ऊई जाणा"।
\v 34 पर चेलेया इना गल्ला बीचो ते कोई बी गल्ल नि समजी और ये गल्ल तिना ते छिपी री रयी और जो बोली राखेया था, से तिना री समजा रे नि आया।
\s अंदे मांगणे वाळे खे आखी रा दान
\r (मती 20:29-34, मरकुस 10:46-52)
\p
\v 35 जेबे सेयो यरीहो रे नेड़े पऊँछे, तेबे एक अन्दा सड़का रे कनारे बैठे रा पीख लगी रा था मांगणे।
\v 36 तेबे से पीड़ा रे हांडणे री छेड़ सुणी की पूछणे लगेया, "ये क्या लगी रा ऊणे”?
\v 37 तिने तेसखे बोलेया, "प्रभु यीशु नासरी लगी रे जाणे"।
\v 38 तेबे तिने आका पायी की बोलेया, "ओ प्रभु यीशु! दाऊदो री ल्वाद! मां पाँदे दया कर"।
\v 39 जो आगे-आगे लगी रे थे चलणे, सेयो तेसखे बकणे लगे कि चुप रओ, पर से ओर बी चींगणे लगेया, "ओ दाऊदो री ल्वाद मां पाँदे दया कर”!
\v 40 तेबे प्रभु यीशुए खड़े ऊई की आज्ञा दित्ती, "एसखे मांगे ल्याओ”। और जेबे से नेड़े आया, तेबे तिने तेसते पूछेया,
\v 41 "तूं क्या चाएया कि आऊँ ताखे क्या करूँ”? तिने बोलेया, "प्रभु ये कि आऊँ देखणे लगूँ"।
\v 42 प्रभु यीशुए बोलेया, "देखणे लग, तेरे विश्वासे तूं ठीक कित्तेया।
\v 43 तेबे से फटाफट देखणे लगेया और परमेशरो री तारीफ करदा ऊआ तिना पीछे चलणे लगेया और सबी लोके ये देखी की परमेशरो री स्तुति कित्ती"।
\c 19
\s चुंगी लणे वाळा जक्कई
\p
\v 1 प्रभु यीशु यरीहो ते जाणे लगी रे थे।
\v 2 तेती जक्कई नाओ रा एक आदमी कर लणे वाळेया रा सरदार था और अमीर था।
\v 3 से प्रभु यीशुओ खे देखणा चाओ था कि से कुण जा ए? पर पीड़ा री बजअ ते देखी नि सको था, कऊँकि से बाऊणा था।
\v 4 तेबे से तिना खे देखणे खे आगे दौड़ी की गूलरो रे डाळो पाँदे चढ़ी गा, कऊँकि सेयो तिसिये ई जाणे वाळे थे।
\v 5 जेबे प्रभु यीशु तेसा जगा रे पऊँछे, तेबे तिने पाँदे देखी की बोलेया, "ओ जक्कई फटाफट थाले उतरी जा! कऊँकि आज मेरा तेरे कअरे रणा जरूरी ए"।
\v 6 से फटाफट थाले उतरी की तिना खे खुशिया साथे आपणे कअरो खे लयी गा।
\p
\v 7 ये देखी की सब लोक कुड़कुड़ाई की बोलणे लगे, "ये तो एक पापी आदमियो रे कअरे जाणे लगी रा"।
\v 8 ज‍क्कईये खड़े ऊई की प्रभु यीशुओ के बोलेया, "ओ प्रभु! देखो, आऊँ आपणी आदी सम्पति कंगाळा खे देऊँआ और अगर जे केसी रा कुछ बी अन्याय करी की लयी राखेया, तो तेसखे चार गुणा वापस करी देऊँआ।
\v 9 तेबे प्रभु यीशुए बोलेया, "आज एती कअरो रे उध्दार आई रा, कऊँकि ये बी अब्राहमो रा एक पाऊ ए।
\v 10 कऊँकि मनुष्य रा पुत्र राचे रेया खे टोळने और तिना रा उध्दार करने आई रा"।
\s दस मोहरा रा उदारण
\s (मती 25:14-30)
\p
\v 11 जेबे सेयो इना गल्ला सुणने लगी रे थे, तेबे प्रभु यीशुए एक उदारण बोलेया, कऊँकि सेयो यरूशलेमो रे नेड़े थे, और सेयो समजो थे कि परमेशरो रा राज्य यबु प्रगट ऊणे वाळा ए।
\v 12 तेबे प्रभु यीशुए बोलेया, "एक अमीर आदमी दूर देशो खे चली गा, ताकि राजपद पाई की फेर आओ।
\v 13 तिने आपणे नौकरा बीचो ते दस नौकरा खे बुलाई की तिना खे दस मोहरा दित्तिया और तिना खे बोलेया कि मेरे वापस आऊणे तक लेण-देण करी लएओ।
\v 14 पर तेसरे नगरो रे रणे वाळे तेसते बैर राखो थे और तेस पीछे दूता खे पेजी की सन्देसा पेजेया कि आसे नि चांदे कि ये आसा पाँदे राज्य करो।,
\p
\v 15 "जेबे से राजपद पाई की वापस आया, तेबे तिने सेयो नौकर बुलाए जिना खे तिने मोहरा दित्तिया थिया, ताकि पता लगाई सको कि तिने लेण-देणो ते क्या-क्या कमाया।
\v 16 तेबे एकी बोलेया, 'ओ स्वामी! तेरी मोहरा साथे दस ओर मोहरा कमाई राखिया'।
\v 17 तिने तेसखे बोलेया, "ओ नौकर तूं धन्य ए कऊँकि तूं बऊत थोड़े रे ई विश्वासी निकळेया, एबे दस नगरो रा अक्क राख।
\v 18 दूजे जणे बोलेया, 'ओ स्वामी! तेरी मोहरा साथे पांज ओर मोहरा कमाई राखिया'।
\v 19 तिने तेसखे बोलेया, "तूं बी पांज नगरा रा हाकिम ऊई जा"।
\v 20 तीजे जणे आई की बोलेया, 'ओ स्वामी! देख, तेरी मोहर ये ए, जो मैं परने रे बानी की थी राखी री।
\v 21 कऊँकि आऊँ तांते डरूँ था, कऊँकि तूं कठोर आदमी ए, जो तैं नि राखेया, से चकी लयेआ और जो तैं नि बाया, तेस बाडी देआ'।
\v 22 तिने तेसखे बोलेया, 'ओ दुष्ट नौकर! आऊँ तेरे ई मुओ ते ताखे दोषी ठईराऊँआ, तूं माखे जाणे था कि कठोर आदमी ए, जो मैं नि राखेया, तेस चकी लऊँआ और जो मैं नि बायी राखेया, से बाडी देऊँआ।
\v 23 तो तेबे तैं मेरे पैसे साऊकारो गे कऊँ नि राखे, ताकि आऊँ आई की ब्याजो समेत लयी लंदा'।
\v 24 और जो लोक नेड़े थे खड़े रे, तिने तिना खे बोलेया कि से मोहर एसते लयी लो और जेसगे दस मोहरा ए, तेस खे देयी देओ'।
\v 25 तिने तेसखे बोलेया कि ओ स्वामी!, एसगे दस मोहरा तो आईया।
\v 26 आऊँ तुसा खे बोलूँआ कि जेसगे आए, तेसखे देणा, और जेसगे आया नि, तेसत से बी जो तेसगे आया, लयी लणा।
\v 27 पर मेरे तिना बैरिया खे, जो नई चाओ थे कि आऊँ तिना पाँदे राज्य करूँ, तिना खे एती मां सामणे ल्याई की काओ"।
\s यरूशलेमो रे विजय प्रवेश
\r (मती 21:1-11; मरकुस 11:1-11; यूहन्ना 12:12-19)
\p
\v 28 ये बोली की सेयो यरूशलेमो री तरफा खे तिना ते आगे-आगे चले।
\v 29 जेबे सेयो जैतून नाओ रे पाह्ड़ो पाँदे बैतफगे और बैतनियाहो रे नेड़े पऊँछे, तेबे तिने आपणे चेलेया बीचो ते दो जणे ये बोली की पेजे,
\v 30 "सामणे रे गांव रे जाओ और तेती पऊँछी की एक गह्दिया रा बच्चा, जेस पाँदे कदी कोई नि बैठी रा, बाने रा तुसा खे मिलणा, तेस खोली की ल्याओ
\v 31 और अगर जे कोई तुसा ते पूछो कि कऊँ लगी रे खोलणे? तो बताई देणा कि प्रभुओ खे एसते कुछ मतलब ए।"
\p
\v 32 जो पेजे थे तिने जाई की तेड़ा ई पाया, जो तिना गे बताया गया था।
\v 33 जेबे सेयो गह्दे रे बच्चे खे खोलणे लगी रे थे, तेबे तेसरे मालके तिना ते पूछेया कि एस बच्चे खे कऊँ लगी रे खोलणे?
\v 34 तिने बोलेया कि प्रभुओ खे एसते मतलब ए।
\v 35 सेयो तेसखे प्रभु यीशुओ गे लयी गे और आपणे टाले तेस बच्चे पाँदे लादी की प्रभु यीशु तेस पाँदे बैठी गे।
\v 36 जेबे सेयो जाणे लगी रे थे, तेबे लोक आपणे टाले बाटा रे बछांदे रओ थे।
\p
\v 37 नेड़े आई की जेबे सेयो जैतून पाह्ड़ो री टलाना रे पऊँछे, तेबे चेलेया री सारी मण्डळी, तिना सबी सामर्था रे कामो री बजअ ते, जो तिने देखे थे, खुश ऊई की जोरी-जोरी साथे परमेशरो री स्तुति करने लगी कि,
\q1
\v 38 "धन्य ए से राजा, जो प्रभुओ रे नाओ ते आओआ,
\q2 स्वर्गो रे शान्ति और सर्गो रे महिमा ओ"।
\p
\v 39 तेबे पीड़ा बीचो ते कई फरीसी प्रभु यीशुओ खे बोलणे लगे, "ओ गुरू! आपणे चेलेया खे बक"।
\v 40 तिने जवाब दित्तेया, "आऊँ तुसा खे बोलूँआ कि अगर यो चुप ऊई गे, तो पात्थर चींगणे लगी जाणे"।
\s यरूशलेमो खे रोणा
\p
\v 41 जेबे प्रभु यीशु नेड़े पऊँछे, तो नगरो खे देखी की तेस पाँदे रोणे लगे
\v 42 और बोलेया, " क्या ई पला ऊँदा कि तूं, आ तूं ई, एस दिनो री अच्छी गल्ला जाणदा, पर एबे सेयो तेरी नजरा ते छीपी गी रिया,
\v 43 कऊँकि सेयो दिन तां पाँदे आऊणे, जेबे तेरे बैरिया मोर्चा बानी की तूं केरी लणा और चऊँ कनारे ते तूं दबाई देणा
\v 44 और तूं और तेरे बाळक, जो तां साथे ए, माट्टिया रे मलाई देणे और तां पाँदे पात्थरो पाँदे पात्थर पनि छाडणा, कऊँकि तैं से मोका, जेबे तां पाँदे कृपा-दृष्टि कित्ती थी, पछयाणा नि"।
\s मन्दरो ते बपारिया खे निकयाळणा
\r (मती 21:12-17; मरकुस 11:15-19; यूहन्ना 2:13-22)
\p
\v 45 तेबे प्रभु यीशु मन्दरो रे जाई की बेचणे वाळेया खे बारे निकयाळने लगे
\v 46 और तिना खे बोलेया, "लिखी राखेया कि मेरा कअर प्रार्थना रा कअर ए, पर तुसे से डाकूआ री गुफा बणाई ती"।
\v 47 सेयो हर रोज मन्दरो रे उपदेश करो थे और बड़े पुरोईत, शास्त्री और लोका रे खास तिना खे नाश करने रा मोका टोळने लगी रे थे।
\v 48 पर कोई उपाय नि निकयाळी सके कि ये किंयां करिये, कऊँकि सब लोक बड़े त्यानो साथे प्रभु यीशुओ री सुणो थे।
\c 20
\s यीशुए रे अक्को पाँदे सवाल
\r (मती 21:23-27; मरकुस 11:27-33)
\p
\v 1 एक दिन एड़ा ऊआ कि जेबे प्रभु यीशु मन्दरो रे लोका खे उपदेश और सुसमाचार सुनाणे लगी रे थे, तेबे बड़े पुरोईत, शास्‍त्री और बुजुर्ग नेड़े आई की खड़े ऊई गे
\v 2 और बोलणे लगे कि आसा गे बता कि तूं इना कामा केसरे अक्को ते करेया और से कूणे, जिने ताखे ये अक्क देयी राखेया?
\v 3 तिने तिना खे बोलेया, "आऊँ बी तुसा ते एक गल्ल पुछूँआ माखे बी बताओ।
\v 4 यूहन्ने रा बपतिस्मा स्वर्गो री तरफा ते था या आदमिये री तरफा ते”?
\v 5 तेबे सेयो आपु बीचे बोलणे लगे कि अगर जे आसे बोलूँगे कि स्वर्गो री तरफा ते था, तेबे एस बोलणा कि तेबे तुसे तेस पाँदे विश्वास कऊँ नि कित्तेया?
\v 6 और अगर आसे बोलूँगे कि आदमिये री तरफा ते, तो सबी लोका आसा खे पात्थर बाणे,कँऊकि तिना खे पक्का पता ए कि यूहन्ना भविष्यबक्ता था।
\v 7 तेबे तिने बोलेया कि आसा खे निए पता कि से केसरी तरफा ते था।
\v 8 प्रभु यीशुए तिना खे बोलेया, "तेबे आऊँ पनि बतांदा कि आऊँ इना कामा केसरे अक्को ते करूँआ"।
\s दुष्ट जीम्मीदारा रा उदारण
\r (मती 21:33-46; मरकुस 12:1-12)
\p
\v 9 तेबे सेयो लोका खे ये उदारण बोलणे लगे, "एकी आदमिए अँगूरा रा बगीचा लगाया और जीम्मीदारा खे तिजी रा ठेका देयी की बऊत दिना खे परदेसो खे चली गा।
\v 10 जेबे बख़त आया तेबे तिने जीम्मीदारा गे एक दास पेजेया कि से अँगूरा रे बगीचे रा कुछ इस्सा तेसखे देओ, पर जीम्मीदारे से कूटी की खाली आथ पेजी ता।
\v 11 तेबे तिने एक ओर नौकर पेजेया, पर तिने से बी कूटी की और तेसरा मजाक उड़ाई की खाली आथ पेजी ता।
\v 12 तेबे तिने तीजा पेजेया, तेबे तिने से बी कायल करी की निकयाळी ता।
\v 13 तेबे तिने मालके सोचेया कि एबे आऊँ क्या करूँ? आऊँ आपणे प्यारे पाऊओ खे तिना गे पेजूँआ, क्या पता सेयो तेसरा आदर करो।
\v 14 जेबे जीम्मीदारे से देखेया तो आपु बीचे बिचार करने लगे कि ये तो बारिस ए आओ एसखे काई देऊँए, ताकि जायदात म्हारी ऊई जाओ।
\v 15 तेबे तिने से अँगूरो रे बगीचे ते बारे निकयाळी की काई ता"। तेबे अँगूरा रा बगीचे रे मालके तिना साथे क्या करना?
\v 16 तेस आईकी तिना जीम्मीदार रा नाश करी देणा और अँगूरा रा बगीचा ओरी गे सम्बाळी देणा। ये सुणी की तिने बोलेया, "परमेशर करो कि एड़ा नि करो"।
\v 17 प्रभु यीशुए तिना री तरफा खे देखी की बोलेया, "तेबे ये क्या लिखी राखेया कि
\q1 जो पात्थर राजमिस्‍त्रिए नक्कमा ठराई राखेया था,
\q2 सेई कूणे रा सिरा ऊई गा।
\q1
\v 18 जो कोई तेस पात्थरो पाँदे पड़ना, से चूर-चूर ऊई जाणा
\q2 और जेस पाँदे से बी पड़ना, तेस से पीसी देणा"।
\s कैसरो खे कर देणा
\r (मती 22:15-22; मरकुस 12:13-17)
\p
\v 19 तेसी बख़ते शास्त्रीए और बड़े पुरोईते सेयो पकड़ना चाए, कऊँकि सेयो समजी गे थे कि इने ये उदारण आसा पाँदे ई बोलेया, पर सेयो लोका ते डरी गे।
\v 20 तेबे सेयो तिना री ताका रे रये और आपणे, पेदिये पेजे कि तर्मो रा पेष बदली की तेसरी कोई ना कोई गल्ल पकड़नी, ताकि तेसखे हाकिमो रे आथो रे और अक्को रे देई देऊँ।
\v 21 तिने प्रभु यीशुओ ते पूछेया, "ओ गुरू! आसा खे पता ए कि तुसे ठीक बोलोए और समजयाओ ए और केसी रा पक्षपात नि करदे, बल्कि परमेशरो री बाट सच्चाईया साथे बताओए।
\v 22 क्या आसा रा कैसरो खे कर देणा ठीक ए कि नई”?
\v 23 प्रभु यीशुए तिना री चलाकी जाणी की तिना खे बोलेया, "एक दीनार मांगे बताओ।
\v 24 इदे केसरी मूर्ति और नाओ ए”? तिने बोलेया, "कैसरो रा"।
\v 25 प्रभु यीशुए तिना खे बोलेया, "जो कैसरो राए, से कैसरो खे देओ और जो परमेशरो राए, से परमेशरो खे देओ"।
\v 26 सेयो लोका सामणे एसा गल्ला रे तिना खे पकड़ी नि सके, बल्कि तिना रा जवाब सुणी की हैरान ऊई गे और चुप रये।
\s दुबारा जिऊँदा ऊणा और ब्या
\r (मती 22:23-33; मरकुस 12:18-27)
\p
\v 27 तेबे सदूकी, जो बोलो थे कि मरेया रा जिऊँदा ऊणा आए ई नि, तिना बीचो ते कई जणेया आई की प्रभु यीशुओ ते पूछेया,
\v 28 "ओ गुरू! मूसे आसा खे ये लिखी राखेया कि अगर केसी रा पाई आपणी लाड़िया रे रंदे ऊए बिना ल्वादा मरी जाओ, तो तेसरा पाई तेसरी लाड़िया साथे ब्या करी लो और आपणे पाईयो खे कुल पैदा करो।
\v 29 सात पाई थे पईला पाई ब्या करी की बिना ल्वादा ते ई मरी गा।
\v 30 तेबे दूजे और तीजे बी तेसा जवाणसा साथे ब्या करी ला।
\v 31 ईंयां ई सातो पाई बिना ल्वादा ते मरी गे।
\v 32 सबी ते बाद से जवाणस बी मरी गी।
\v 33 तेबे जिऊँदी ऊणे पाँदे से तिना बीचो ते केसरी लाड़ी ऊणी? कऊँकि से साता जणेया री लाड़ी ऊई चुकी थी"।
\v 34 प्रभु यीशुए तिना खे बोलेया, "एस युगो रे लोका बीचे तो ब्या-शादिया ओईया।
\p
\v 35 पर जो लोक एती जोगे ऊणे कि तेस युगो खे और मरे रे बीचो ते जिऊँदे ऊणे ओ, तेबे तिना बीचे ब्या-शादिया नि ऊणियां।
\v 36 सेयो फेर मरने पनि, कऊँकि सेयो स्वर्गदूता जेड़े ऊणे, और जिऊँदे ऊणे री ल्वाद ऊणे ते, परमेशरो री बी ल्वाद ऊणे।
\v 37 पर ये गल्ल कि मरे रे जिऊँदे ओए, मूसे जाड़ो री कथा रे प्रगट करी राखी कि से प्रभुओ खे अब्राहम, इसहाक और याकूबो रा परमेशर करी की बोलोआ।
\v 38 परमेशर मुड़देया रा नि, बल्कि जिऊँदेया रा परमेशर ए, कऊँकि तेसरे नेड़े सब जिऊँदे ए"।
\v 39 तेबे ये सुणी की शास्त्रिया बीचो ते कई जणे बोलेया, "ओ गुरू! तुसे अच्छा बोलेया"।
\v 40 तेबे तिना खे ओर कुछ पूछणे रा याओ नि ऊआ।
\s मसीह केसरा पाऊ ए
\r (मती 22:41-46; मरकुस 12:35-37)
\p
\v 41 तेबे प्रभु यीशुए तिना ते पूछेया, "मसीहे खे दाऊदो री ल्वाद कऊँ बोलोए?
\v 42 दाऊद आपु ई भजनसंहिता री कताबा रे बोलोआ कि,
\q1 'प्रभुए मेरे प्रभुओ खे बोलेया।
\q1
\v 43 मेरे दांणे बैठ,
\q2 जदुओ तक आऊँ तेरे बैरिया खे तेरे पैरा निठे नि करी देऊँ'।
\v 44 दाऊद तो तेसखे प्रभु बोलोआ, तो तेबे से तेसरी ल्वाद किंयां ऊआ”?
\s शास्त्रिया ते चौकस
\r (मती 23:1-36; मरकुस 12:38-40)
\p
\v 45 जेबे सब लोक सुणने लगी रे थे तेबे तिने आपणे चेलेया खे बोलेया,
\v 46 "शास्त्रिया ते चौकस रओ, जिना खे लांबे-लांबे टाले पईनी की फिरना अच्छा लगोआ और जिना खे बजारो रे नमस्ते और सभा रे खास आसन और पाट्टिया रे खास जगा प्यारी लगोई।
\v 47 सेयो बिदुआ रे कअर खाई जाओए और दखावे खे मुखती देरा तक प्रार्थना करोए, इना खे बऊत दण्ड मिलणा।"
\c 21
\s कंगाळ बिदुआ रा दान
\r (मरकुस 12:41-44)
\p
\v 1 तेबे प्रभु यीशुए आखी चकी की अमीर लोक आपणा-आपणा दान पण्डारो रे पाँदे ऊए देखे।
\v 2 तिने एक कंगाळ बिदुआ बी तिदे दो दमड़िया पांदी ऊई देखी।
\v 3 तेबे तिने बोलेया, "आऊँ तुसा खे बोलूँआ कि एसे कंगाळ बिदुए सबी ते जादा पाई राखेया।
\v 4 कऊँकि तिने सबी आपणिया सारिया सम्पतिया बीचो ते थोड़ा जा पाया, पर एसे आपणी सारी आऊँदणी पाई ती"।
\s मन्दरो रे विनाशो री भविष्यवाणी
\r (मती 24:1,2; मरकुस 13:1,2)
\p
\v 5 जेबे कई जणे मन्दरो रे बारे रे बोलणे लगी रे थे कि यो कितणे सुंदर पात्थर और पेंटा रिया चीजा साथे सजाई राखेया, तेबे तिने बोलेया,
\v 6 "सेयो दिन आऊणे, जेबे, जो तुसे लगी रे देखणे, तिना बीचो ते एती कोई पात्थर तक नि छुटणा, जो टाळेया नि जाणा"।
\s दु:ख और क्ळेश
\r (मती 24:3-14; मरकुस 13:3-13)
\p
\v 7 तिने प्रभु यीशुओ ते पूछेया, "ओ गुरू! ये सब कदी ऊणा? और जेबे यो सब गल्ला पुरिया ऊणे वाळिया ऊणिया, तेबे, तेस बख़तो रा क्या चिह्न् ऊणा”?
\v 8 प्रभु यीशुए बोलेया, "चौकस रओ कि केथी भरमाए नि जाओ, कऊँकि बऊत जणेया मेरे नाओ ते आई की बोलणा कि आऊँ सेई ए और ये बी कि बख़त नेड़े आई गा रा, तुसे तिना पीछे नि चली जाणा।
\v 9 जेबे तुसे लड़ाई और हुड़दंगा रे बारे रे सुणो, तेबे कबराणा नि, कऊँकि इना रा पईले ऊणा जरूरी ए, पर तेस बख़ते तेबु ई अंत नि ऊणा"।
\p
\v 10 तेबे तिने तिना खे बोलेया, "जातिया पाँदे जातिया और राज्य पाँदे राज्या चढ़ाई करनी
\v 11 और बऊत ईलण ऊणा और जगा-जगा अकाल और बमारिया पड़नियां और सर्गो रे डराऊणिया गल्ला और बड़े-बड़े चिह्न् प्रगट ऊणे।
\v 12 पर इना सबी गल्ला ते पईले तिना तुसे मेरे नाओ ते पकड़ने और सताणे, पंचायीती रे आथो रे देणे, जेला रे पाणे और राजेया और हाकिमो सामणे लयी जाणे।
\v 13 पर तुसा खे ये गवाई देणे रा मोका ऊई जाणा।
\v 14 इजी री खातर आपणे-आपणे मनो रे ठाणी लो कि आसे पईले ते ई जवाब देणे री चिन्ता नि करूँगे।
\v 15 कऊँकि मां तुसा खे एड़ा बोल और अकल देणी कि तुसा रे सब बिरोदी तुसा रा सामणा या खण्डन नि करी सकदे।
\v 16 तुसा रे माये-बाओ, पाई-बईण, टब्बरो रे और दोस्ता बी तुसे पकड़वाणे, एथो तक कि तुसा बीचो ते कई जणे काई देणे।
\v 17 मेरे नाओ ते सबी लोका तुसा ते बैर राखणा।
\v 18 पर तुसा रे सिरो रा एक बी बाळ बांगा नि ऊणा।
\v 19 आपणे सब्रो ते तुसा आपणे प्राण बचाणे।
\s यरूशलेमो रे विनाशो री भविष्यवाणी
\r (मती 24:15-21; मरकुस 13:14-19)
\p
\v 20 "जेबे तुसे यरूशलेमो खे सेना ते घिरे रा देखो, तो जाणी लणा कि तीजी रा नाश नेड़े ए।
\v 21 तेबे जो यहूदिया रे ओ, तिने पाह्ड़ो खे नठी जाणा और जो यरूशलेमो रे पीतरे ओ, सेयो बारे निकळी जाएओ और जो गांव रे ओ। सेयो तिदे नि जाओ।
\v 22 कऊँकि यो बदला लणे रे एड़े दिन ऊणे, जिना रे लिखी रिया सारिया गल्ला पुरिया ऊई जाणिया।
\v 23 तिना दिना रे जो गर्भवती और दूद पल्याणे वाळी ऊणी, तिना खे हाय! हाय! कऊँकि देशो रे बड़ा क्ळेश और लोका पाँदे बड़ा प्रकोप ऊणा।
\v 24 सेयो तलवारा रे ग्रा ऊई जाणे और सब देशो रे लोका बीचे बन्दुए ऊई की पऊँछाए जाणे और जदुओ तक दुजिया जातिया रा बख़त पूरा नि ऊई जाणा, तदुओ तक यरूशलेम दुजिया जातिया साथे केसेया जाणा।
\s मनुष्य रे पुत्रो रा दुबारा आऊणा
\r (मती 24:29-31; मरकुस 13:24-27)
\p
\v 25 "सूरज, चांद और तारेया रे चिह्न् दिखणे और तरतिया पाँदे देशो-देशो रे लोका खे संकट ऊणा, कऊँकि सेयो समुद्रो रे गिड़ने और लईरा री छेड़ा ते कबराई जाणे
\v 26 और डरो रे मारे और संसारो रे आऊणे वाळी घटना री बाट देखदे-देखदे लोका रे जानी पाँदे जान नि रणी, कऊँकि सर्गो री शक्तिया इलाईया जाणिया।
\v 27 तेबे तिना मनुष्य रा पुत्र सामर्थ और बड़ी महिमा साथे बादळो पांदिये आऊँदा ऊआ देखणा।
\v 28 जेबे यो गल्ला ऊणे लगो, तेबे सीदे ऊई की आपणा सिर ऊबे चकणा, कऊँकि तुसा रा छुटकारा नेड़े ऊणा"।
\s दाऊगळे रे डाळो रा उदारण
\r (मती 24:32-35; मरकुस 13:28-31)
\p
\v 29 प्रभु यीशुए तिना खे एक उदारण बी बोलेया कि, दाऊगळे रे डाळो खे और सबी डाळा खे बी देखो।
\v 30 जिंयां ई तिना रे पलँगूर निकळोए, तेबे तुसे देखी की आपु ई जाणी लो ए कि तऊँदी नेड़े ए।
\v 31 ईंयां ई जेबे तुसे इना गल्ला खे ऊँदा ऊआ देखो, तेबे जाणी लो कि परमेशरो रा राज्य नेड़े ए।
\v 32 आऊँ तुसा खे सच बोलूँआ कि जदुओ तक यो सब गल्ला नि ऊई लओ गिया, तदुओ तक एसा पीढ़िया रा अंत कदी नि ऊणा।
\v 33 सर्ग और पृथ्वी टळी जाओगी, पर मेरा वचन कदी नि टळना"।
\v 34 इजी री खातर सावधान रओ, एड़ा नि ओ कि तुसा रे मन, खुमार, मतवाळापन और एसा जिन्दगिया री चिन्ता ते सुस्त ऊई जाओ और सेयो दिन तुसा पाँदे फंदे जेड़ा अचाणक आई जाओ।
\s जागदे रओ
\r (मती 24:36-44; मरकुस 13:32-37)
\p
\v 35 "कऊँकि से सारी तरतिया पाँदे और सब रणे वाळेया पाँदे ईंयां ई पड़ना।
\v 36 इजी री खातर जागदे रओ, हर बख़त प्रार्थना करदे रओ, ताकि तुसे इना सबी आऊणेवाळिया घटना ते बचणे, और मनुष्य रे पुत्रो सामणे खड़े ऊणे जोगे बणो।"
\v 37 प्रभु यीशु दिने मन्दरो रे उपदेश करो थे और राती बारे जाई की जैतून नाओ रे पाह्ड़ो पाँदे रओ थे
\v 38 और प्यागा तड़के सब लोक तिना री सुणने खे मन्दरो रे तिना गे आया करो थे।
\c 22
\s यीशुए रे खिलाफ तोखा-दड़ी(छल-कपट)
\r (मती 26:1-5; मरकुस 14:1,2; यूहन्ना 11:45-53)
\p
\v 1 बिना सजेड़े री रोटिया रा त्योआर, जेतेखे फसह बी बोलोए, नेड़े था
\v 2 और बड़े पुरोईत और‍ शास्त्री एड़ी गल्ला री टोळा रे थे कि प्रभु यीशुए खे किंयां मरवाईये, पर सेयो लोका ते डरो थे।
\s यहूदा रा विश्वासघात
\r (मती 26:14-16; मरकुस 14:10,11)
\p
\v 3 तेबे शैतान यहूदा रे समायी गा, जेसखे, इस्करियोती बी बोलोए और बारा चेलेया बीचे गिणेया जाओ था।
\v 4 तिने जाई की बड़े पुरोईत और पईरेदारा रे सरदारा साथे गल्ल कित्ती कि प्रभु यीशुओ खे तिना रे आथो रे किंयां पकड़वाईये।
\v 5 सेयो खुश ऊई गे और तेसखे पैसे देणे रा वचन दित्तेया।
\v 6 से मानी गा और बिना उपद्रवो ते प्रभु यीशुओ खे तिना रे आथो रे पकड़वाणे रा मोका लगेया टोळने।
\s चेलेया साथे फसह री आखरी पाट्टी
\r (मती 26:17-25; मरकुस 14:12-21; यूहन्ना 13:21-30)
\p
\v 7 तेबे बिना सजेड़े री रोटिया रा त्योआर था, जिदे फसह रा मिन्टू बलि करना जरूरी था।
\v 8 प्रभु यीशुए पतरस और यूहन्ना ये बोली की पेजे कि जाई की आसा खे खाणे खे फसह त्यार करो।
\v 9 तिने तिना ते पूछेया कि तुसे केयी चाओए कि आसे तुसा खे फसह त्यार करूँ?
\v 10 प्रभु यीशुए तिना खे बोलेया, "देखो नगरो रे जांदे ई तुसा खे एक आदमी पाणिये रा कड़ा चकी की मिलणा, जेते कअरो रे से जाओ, तुसे तेस पीछे चली जाणा
\v 11 और तेस कअरो रे मालको खे बोलणा कि गुरूए ताखे बोली राखेया कि से मईमाना रा कमरा केयी ए, जेती आऊँ आपणे चेलेया साथे फसह खाऊँ?
\v 12 तेस तुसा खे एक सजी-सजायी री बाऊड़ो बताणी, तुसे तेथी त्यारी करनी"।
\v 13 तिने जाई की तेड़ा ई पाया, जेड़ा तिने बोलेया था तेड़ा ई पाया और फसह त्यार कित्तेया।
\s प्रभु-भोज
\r (मती 26:26-30; मरकुस 14:22-26; 1कुरिन्थियों 11:23-25)
\p
\v 14 जेबे बख़त आया तेबे सेयो प्ररितो साथे रोटी खाणे बैठे।
\v 15 तेबे प्रभु यीशुए तिना खे बोलेया, "मेरी बड़ी इच्छा थी कि दु:ख सईन करने ते पईले तुसा साथे ये फसह खाऊँ।
\v 16 कऊँकि आऊँ तुसा खे बोलूँआ कि जदुओ तक से परमेशरो रे राज्य रे पूरा नि ओ, तदुओ तक मां से कदी नि खाणा"।
\v 17 तेबे तिने कटोरा लयी की धन्यवाद कित्तेया और बोलेया, "पकड़ो और आपु बीचे बांडी लओ।
\v 18 कऊँकि आऊँ तुसा खे बोलूँआ कि जदुओ तक परमेशरो रा राज्य नि आओ, तदुओ तक मां अँगूरा रा रस आजो ते कदी नि पीणा"।
\v 19 तेबे तिने रोटी लयी और धन्यवाद करी की तोड़ी और तिना खे ये बोली कि दित्ती, "ये मेरा शरीर ए, जो तुसा खे देणे लगी रा, मेरी यादा रे एड़ा ई करेया करना"।
\v 20 ईंयां ई तिने रोटिया ते बाद कटोरा लया और ये बोलदे ऊए दित्तेया, "ये कटोरा मेरे तेस खूनो दे, जो तुसा री खातर बाह्या जाओआ, नयी वाचा ए।
\v 21 पर देखो, मेरे पकड़वाणे वाळे रा आथ मां साथे मेजो पाँदे ए।
\v 22 कऊँकि मनुष्य रा पुत्र, जेड़ा तेसखे ठरायी राखेया, जाणा ई ये। पर हाय! तेस आदमियो खे जेसरी बजअ ते से पकड़वाया जाणा"।
\v 23 तेबे सेयो आपु-बीचे बात-चीत करने लगे कि आसा बीचो ते एड़ा कूणे जेस एड़ा काम करना?
\s बडा कुण? इजी पाँदे बईस
\p
\v 24 तिना बीचे तेबे बईस बी ऊणे लगी कि आसा बीचो ते बड़ा कुण ए?
\v 25 प्रभु यीशुए तिना खे बोलेया, "दुजिया जातिया रे राजा तिना पाँदे राज करोए और जो तिना पाँदे अक्क राखोए, तिना खे उपकारक बोलोए।
\v 26 पर तुसे एड़े नि ऊणा, बल्कि जो तुसा बीचे बड़ा ए, से छोटेया जेड़ा और जो बड़ा ए, से सेवको जेड़ा बणो।
\v 27 कऊँकि बड़ा कुण ए? क्या से जो रोटिया पाँदे बैठी रा या से जो सेवा करने लगी रा? क्या से नि जो रोटिया पाँदे बैठी रा? पर आऊँ तुसा बीचे सेवको जेड़ा ए।
\p
\v 28 "पर तुसे सेयो ए, जो परीक्षा रे लगातार मां साथे रये
\v 29 और जियां मेरे पिते माखे एक राज्य ठराई राखेया।
\v 30 तियां ई आऊँ बी तुसा खे ठराऊँआ, ताकि तुसे मेरे राज्य रे मां साथे खाओ-पीयो, बल्कि सिंहांसनो रे बैठी की इस्राएलो रे बारा गोत्रा रा न्याय करो"।
\s पतरसो रे मुकरने री भविष्यवाणी
\r (मती 26:31-35; मरकुस 14:27-31; यूहन्ना 13:36-38)
\p
\v 31 "शमौन, ओ शमौन! देख, शैताने तुसे मांगी लये रे, ताकि कणका जेड़े फड़ाकुओ।
\v 32 पर मैं तेरीया तंई बिनती कित्ती कि तेरा विश्वास कम नि ओ, और जेबे तूं फिरे, तो आपणे पाई मजबूत करने।
\v 33 तिने बोलेया, "ओ प्रभु! आऊँ तुसा साथे जेला रे जाणे खे, बल्कि मरने खे बी त्यार ए"।
\v 34 प्रभुए बोलेया, "ओ पतरस! आऊँ ताखे बोलूँआ कि आज मुर्गे बांग नि देणी, जदुओ तक तूं माखे तीन बार जाणने ते नि मुकरना"।
\s बटुआ, चोळी और तलवार
\p
\v 35 प्रभु यीशुए तिना खे बोलेया, "जेबे मैं तुसे बटुए, चोळी और जोड़ेया ते बिना पेजे थे, तेबे क्या तुसा खे किजी चीजा री कमी ऊई”? तिने बोलेया, “किजी चीजा री नि"।
\v 36 तेबे प्रभु यीशुए बोलेया, "पर एबे जेसगे बटुआ ए, से लयी लो और तिंयां ई चोळा बी और जेसगे तलवार निए, से आपणे टाले बेची की एक खरीदी लो।
\v 37 कऊँकि आऊँ तुसा खे बोलूँआ कि ये जो लिखी राखेया कि, 'से अपराधिया साथे गिणेया गया', से मां पाँदे ऊणा जरूरी ए, कऊँकि मेरे बारे रिया गल्ला पुरिया ऊणे वाळिया ए"।
\v 38 चेलेया बोलेया, "ओ प्रभु! देखो, एती दो तलवारी आए, तिने बोलेया बऊत ए"।
\s जैतूनो रे पाह्ड़ो पाँदे यीशुए री प्रार्थना
\r (मती 26:36-46; मरकुस 14:32-42)
\p
\v 39 तेबे प्रभु यीशु बारे निकळी की आपणी रवाजा रे मुताबिक जैतूनो रे पाह्ड़ो पाँदे गये और चेले बी तिना पीछे चली गे।
\v 40 तेते जगा रे पऊँछी की तिने आपणे चेलेया खे बोलेया, "प्रार्थना करदे रओ, ताकि परीक्षा रे नि पड़ो।
\v 41 तेबे सेयो आपु तिना ते थोड़ी जी दूर चली गे और कुटणे तेकी की प्रार्थना करने लगे
\v 42 और बोलणे लगे, "ओ पिता! अगर तुसे चाओ तो एस कटोरे खे मांगा गे ते टाई सकोए, तेबे बी मेरी इच्छा नि पर तुसा री इच्छा पूरी ओ"।
\v 43 तेबे स्वर्गो ते एक दूत तिना खे दिशेया, जो तिना खे सामर्थ देयो था।
\v 44 तेबे सेयो जादा मुश्किला रे, व्याकुल ऊई की ओर बी दिलो ते दु:खी ऊई की प्रार्थना करने लगे और तिना रा पसीना, मानो खूनो रे बड़े-बड़े टीपेया जेड़ा जमीना पाँदे छुटणे लगी रा था।
\v 45 तेबे सेयो प्रार्थना करी की उठे और आपणे चेलेया गे गये ओर तिने सेयो उदास ऊई की सये रे देखे और तिना खे बोलेया, "सऊणे कऊँ लगी रे?
\v 46 उठो और प्रार्थना करो, ताकि परीक्षा रे नि पड़ो"।
\s यीशुए खे तोखे ते पकड़ना
\r (मती 26:47-56; मरकुस 14:43-50; यूहन्ना 18:3-12)
\p
\v 47 सेयो ये बोलणे ई लगी रे थे कि एक बड़ी पीड़ तिना गे आई और तिना बारा बीचो ते, एक जेसरा नाओ यहूदा था, तिना ते आगे-आगे आऊणे लगी रा था और से प्रभु यीशुओ गे आया, ताकि तेसखे चूमो।
\v 48 प्रभु यीशुए तेसखे बोलेया, "ओ यहूदा! क्या तूं मनुष्य रे पुत्रो खे चूम्मा लयी की पकड़वाएया"?
\v 49 तिना रे साथिये जेबे देखेया कि क्या ऊणे वाळा ए, तेबे बोलेया, "ओ प्रभु! क्या आसे तलवार चलाऊँ”?
\v 50 तेबे तिना बीचो ते एकी जणे बड़े पुरोईतो रे दासो पाँदे तलवार चलाई की तेसरा दाँणा कान ऊड़ाई ता।
\v 51 तेबे प्रभु यीशुए बोलेया, "एबे बस करो" और तेसरा कान छूँई की से ठीक करी ता।
\v 52 तेबे प्रभु यीशुए बड़े पुरोईतो ते, मन्दरो रे पईरा देणे वाळे सरदारो ते, बुजुर्गा ते और जो तिना पाँदे चढ़ने लगी रे थे, तिना खे बोलेया, "क्या तुसे आऊँ डाकू समजी राखेया जो माखे पकड़ने खे तलवारी और डण्डे लयी की निकळी रे?
\v 53 जेबे आऊँ मन्दरो रे हर दिन तुसा साथे था, तेबे तो तुसे मां पाँदे आथ नि पाया। पर ये तुसा रा बख़त ए और न्हेरे रा अक्क ए"।
\s पतरसो रा मुकरना
\r (मती 26:57,58, 69-75; मरकुस 14:53,54, 66-72; यूहन्ना 18:12-18, 25-27)
\p
\v 54 तेबे सेयो तिना खे पकड़ी की बड़े पुरोईतो रे आँगणो रे ल्याए और पतरस दूरो-दूरो ते ई तिना पीछे-पीछे आई गा
\v 55 और जेबे सेयो आँगणो रे आग बाळी की बैठी रे थे, तेबे पतरस बी तिना बीचे बैठे गा।
\v 56 तेबे एक दासी तेसखे आगी रे प्रयासे रे देखी की और तेसरे कनारो खे ताकी की बोलणे लगी, "ये बी तो तेस साथे था”?
\v 57 पर तिने ये बोली की ना करी ती कि, "ओ जवाणसे! आऊँ तेसखे नि जाणदा"।
\v 58 थोड़ी देर बाद किने ओरी तेसखे देखी की बोलेया, "तूं बी तो तिना बीचो ते ए”, पतरसे बोलेया, "ओ आदमी! आऊँ निए"।
\v 59 तेबे कोई एक कंटे ते बाद एक ओर आदमी पक्का ऊई की बोलणे लगेया, "पक्का ये बी तेस साथे था, कऊँकि ये बी गलीली ए"।
\v 60 पतरसे बोलेया, "ओ आदमी! आऊँ नि जाणदा कि तूं क्या लगी रा बोलणे”? से ये बोलणे ई लगी रा था कि तदुओ कि मुर्गे बांग दित्ती।
\v 61 तेबे प्रभु यीशुए तेसखे मुड़ी की देखेया, तेबे पतरसो खे तिना री गल्ल याद आई, जो तिने बोली थी कि, "आज मुर्गे री बांग देणे ते पईले तूं माखे तीन बार जाणने ते मुकरना"।
\v 62 तेबे से बारे निकळी की फूटी-फूटी की रोणे लगेया।
\s यीशुए री बेज्जती
\r (मती 26:67,68; मरकुस 14:65)
\p
\v 63 जिने आदमिए प्रभु यीशु पकड़ी राखे थे, सेयो तिना रा मजाक ऊड़ाणे लगे और टीशणे लगे
\v 64 और तिना रिया आखी टखी की तिना ते पूछेया, "भविष्यवाणी करी की बता कि तांदे किने बाई”?
\v 65 तेबे तिने ओर बी बऊत निन्दा रिया गल्ला तिना रे बिरोदो रे बोलिया।
\s बड़ी सभा सामणे यीशु
\r (मती 26:59-66; मरकुस 14:55-64; यूहन्ना 18:19-24)
\p
\v 66 जेबे दिन ऊआ तेबे, बुजुर्गे, बड़े पुरोईते और शास्त्रिए तिना खे आपणी बड़ी सभा रे ल्याई की पूछेया,
\v 67 "अगर तूं मसीह ए, तो आसा गे बताई दे”। प्रभु यीशुए बोलेया, "अगर आऊँ बोलूँगा तो तुसा विश्वास नि करना।
\v 68 और अगर पूछूँ तो जवाब नि देणा।
\v 69 पर आजो ते मनुष्य रा पुत्र सर्वशक्तिमान् परमेशरो रे दाँणे कनारे बैठे रा रणा"।
\v 70 ये सुणी की सबी जणे बोलेया, "तो क्या तूं परमेशरो रा पुत्र ए”? तिने तिना खे बोलेया, "तुसे आपु ई बोलणे लगी रे, कऊँकि आऊँ आए"।
\v 71 तेबे तिने बोलेया, "एबे आसा खे गवाईया रा क्या मतलब ए, कऊँकि आसे आपु ई एसरे मुओ ते सुणी ता रा"।
\c 23
\s पिलातुसो सामणे यीशु
\r (मती 27:1,2 11-14; मरकुस 15:1-5; यूहन्ना 18:28-38)
\p
\v 1 तेबे सारी सभा उठी की तिना खे पिलातुसो गे लयी गी।
\v 2 सेयो ये बोली की तिना पाँदे दोष लगाणे लगे, "आसे ये लोका खे बईकांदे ऊए और कैसरो खे कर देणे खे ना करदे ऊए और आपु खे मसीह राजा बोलदे ऊए सुणी राखेया"।
\v 3 पिलातुसे तेसते पूछेया, "क्या तूं यहूदिए रा राजा ए”? प्रभु यीशुए तेसखे बोलेया, "तूं आपु ई बोलणे लगी रा"।
\v 4 तेबे पिलातुसे बड़े पुरोईत और लोका खे बोलेया, "आऊँ एस आदमिओ रे कोई दोष नि देखदा"।
\v 5 पर सेयो ओर बी पक्के ऊई की बोलणे लगे, "ये गलीलो ते लयी की एथो तक, सारे यहूदिया रे उपदेश देयी-देयी की लोका खे उकसाओआ"।
\v 6 ये सुणी की पिलातुसे पूछेया, "क्या ये आदमी गलीली ए”?
\v 7 तेबे ये जाणी की कि ये हेरोदेसो री रियासता रा ए, से हेरोदेसो गे पेजी ता, कऊँकि तिना दिना रे से बी यरूशलेमो रे था।
\s हेरोदेसो सामणे यीशु
\p
\v 8 हेरोदेस प्रभु यीशुओ खे देखी की बऊत खुश ऊई गा, कऊँकि से बऊत दिना ते तिना खे देखणा चाओ था, कऊँकि तिने तिना रे बारे रे सुणी राखेया था और तिना रा कोई चिह्न् देखणा चाओ था।
\v 9 तेबे से तिना ते मुखती गल्ला पुछता रया, पर तिने तेसखे कुछ बी जवाब नि दित्तेया।
\v 10 तेबे बड़े पुरोईते और शास्त्री खड़े ऊई की तनो-मनो साथे तिना पाँदे दोष लगांदे रये।
\v 11 तेबे हेरोदेसे आपणे सिपाईया साथे तिना रा मजाक उड़ाया और भडकिले टाले पन्याई की पिलातुसो गे वापस पेजी ता।
\v 12 तेसी दिनो ते हेरोदेस और पिलातुस दोस्त बणी गे, इजी ते पईले सेयो एकी-दूजे रे बैरी थे।
\s पिलातुसो रे जरिए यीशुए खे मौता री सजा
\r (मती 27:15-26; मरकुस 15:6-15; यूहन्ना 18:39--19-16)
\p
\v 13 पिलातुसे बड़े पुरोईत, सरदार और लोक बुलाई की तिना खे बोलेया,
\v 14 "तुसे एस आदमियो खे आदमिया खे बईकाणे वाळा बोली की मांगे ल्याई राखे और देखो, मैं तुसा सामणे एसरी जांच कित्ती, पर जिना गल्ला रा तुसे एस पाँदे दोष लगी रे लगाणे, तिना गल्ला रे मैं एसरे कोई बी दोष नि पाया।
\v 15 ना ई हेरोदेसे, कऊँकि तिने ये आसा गे वापस पेजी ता रा और देखो, एसते एड़ा कुछ नि ऊई रा, जेतेरी बजअ ते एसखे मृत्यु दण्ड मिलो।
\v 16 तेबे आऊँ तेसखे कूटवाई की छाडी देऊँआ"।
\v 17 पिलातुस त्योआरो रे दिने एकी कैदियो खे छाडणे रे मजबूर था।
\v 18 तेबे सब मिली की चींगणे लगे कि एसरा काम-तमाम कर और आसा खे बरअब्बे खे छाडी दे।
\v 19 ये सेई ए जो हुड़दंगो री बजअ ते, जो नगरो रे ऊआ था और अत्या री बजअ ते जेला रे पायी ता था।
\v 20 पर पिलातुसे प्रभु यीशुए खे छाडणे री इच्छा ते लोक फेर समजयाए।
\v 21 पर तिने चींगी की बोलेया, "एसखे क्रूसो पाँदे चढ़ाई देओ, क्रूसो पाँदे"।
\v 22 तिने तीजी बार तिना खे बोलेया, "कऊँ, इने कूण जी बुराई करी राखी? मैं एसरे मृत्यु दण्डो लायक कोई बी गल्ल नि देखी। इजी री खातर आऊँ एसखे कूटवाई की पेजी देऊँआ"।
\v 23 पर सेयो चींगी-चींगी की पीछे ई पड़ी गे कि एसखे क्रूसो पाँदे चढ़ाओ और तिना रा चींगणा प्रबल ऊई गा।
\v 24 तेबे पिलातुसे आज्ञा दित्ती कि इना री बिनतिया रे मुताबिक कित्तेया जाओ।
\p
\v 25 तिने से आदमी जो हूड़दंग और अत्या री बजअ ते जेला रे पाया था और जेसखे सेयो मांगो थे, छाडी ता और प्रभु यीशु तिना री इच्छा रे मुताबिक तिना रे आथो रे देयी ते।
\s यीशुए खे क्रूसो पाँदे चढ़ाणा
\r (मती 27:32-44; मरकुस 15:21-32; यूहन्ना 19:17-27)
\p
\v 26 जेबे सेयो प्रभु यीशुओ खे नीणे लगी रे थे, तेबे तिने शमौन नाओ रा एक कुरेनी, जो गांव ते आऊणे लगी रा था, पकड़ी की तेस पाँदे क्रूस लादी ता, ताकि एसखे यीशुओ पीछे लयी चल।
\v 27 तेबे लोका री बड़ी पीड़ तिना पीछे चली पड़ी और मुखती जवाणसा बी, जो तिना पीछे रोओ थिया और छाती पीटो थिया।
\v 28 प्रभु यीशुए तिना खे मुड़ी की बोलेया, "ओ यरूशलेमो री बेटियो! माखे नि रोओ, बल्कि आपु और आपणे बाळका खे रोओ।
\v 29 कऊँकि सेयो दिन आऊणे, जेबे बोलणा कि धन्य ए से, जो बांझ ए और से गर्भ जो जमांदा नि और सेयो स्तन जिने दूद नि पळयाया।
\v 30 तेस बख़ते तिना पाह्ड़ो ते बोलणा कि आसा पाँदे आई जाओ औए टिलेया खे कि आसा खे टखी देओ।
\p
\v 31 कऊँकि जेबे सेयो अरेया डाळा साथे एड़ा करोए, तो सूकेया साथे क्या कुछ नि करेया जाणा"।
\v 32 सेयो प्रभु यीशुओ साथे दो ओर आदमिया खे जो कुकर्मी थे, काणे खे लयी चले।
\v 33 तेबे सेयो तेती जगा रे जेतेखे खोपड़ी बोलो थे, पऊँछे, तेबे तिने तेती प्रभु यीशु और सेयो दो जणे जो कुकर्मी थे, एक दांणे कनारे और दूजा खूँजे कनारे क्रूसो पाँदे चढ़ाए।
\v 34 तेबे प्रभु यीशुए बोलेया, "ओ पिता! इना खे माफ कर, कऊँकि यो नि जाणदे कि क्या लगी रे करने”? और तिने चीट्ठिया पायी की तिना रे टाले बांडी ते।
\v 35 लोक खड़े-खड़े देखणे लगी रे थे और सरदार बी मजाक करी-करी की बोलो थे, "इने ओर बचाए, अगर ये परमेशरो रा मसीह ए और तेसरा चूणे रा ए, तो आपणे आपु खे बचाई लो"।
\v 36 सिपाई बी नेड़े आओ थे और सिरका देयी की तिना रा मजाक करी की बोलो थे,
\v 37 "अगर तूं यहूदिया रा राजा ए, तो आपु खे बचा"।
\v 38 तिना पाँदे एक दोष-पत्र बी था लगे रा कि, "ये यहूदिया रा राजा ए"।
\s मन फिराणे वाळे कुकर्मी
\p
\v 39 जो कुकर्मी लटाकाई राखे थे, तिना बीचो ते एकी जणे प्रभु यीशुओ री निन्दा करी की बोलेया, "क्या तूं मसीह ए? तो आपु और आसा खे बचा"।
\v 40 तेबे दूजे जणे तेसखे बकी की बोलेया, "क्या तूं परमेशरो रा डर पनि मानदा? तूं बी तो से ई सजा पुगतणे लगी रा।
\v 41 आसे तो न्याय रे मुताबिक सजा पाणे लगी रे, कऊँकि आसे आपणे कामो रा ठीक फल लगी रे पाणे, पर इने कोई बी अनुचित काम नि कित्तेया"।
\v 42 तेबे तिने बोलेया ओ प्रभु यीशु! जेबे तूं आपणे राज्य रे आए, तो मेरी सुधी बी लयी लया।
\v 43 तिने तेसखे बोलेया कि आऊँ ताखे सच लगी रा बोलणे कि तूं आज ई मां साथे स्वर्गलोको रे ऊणा।
\s यीशुए रा प्राण छाडणा
\r (मती 27:45-56; मरकुस 15:33-45; यूहन्ना 19:28-30)
\p
\v 44 और तकरीबन दोपईरो रे तीजे पईरो तक सारे देशो रे न्हेरा ऊई गा।
\v 45 और सूरजो रा प्रयासा चली गा, और मन्दरो रा पड़दा, बीचो ते फटी गा।
\v 46 तेबे प्रभु यीशुए जोरी की बोलेया, "ओ पिता! आऊँ आपणी आत्मा तुसा रे आथो रे सम्बाळूआ और ये बोली की तिने प्राण छाडी ते।
\v 47 सूबेदारे जो कुछ ऊई रा था देखी की परमेशरो री तारीफ कित्ती और बोलेया, "सच्ची ये आदमी तर्मी था"।
\v 48 तेबे पीड़ जो ये देखणे खे कट्ठी ऊई री थी, ये घटना देखी की छाती पिटदी ऊई वापस ऊई गी।
\v 49 पर तिना रे सब जाण-पछयाण वाळे और जो जवाणसा गलीलो ते तिना साथे आई रिया थिया, दूर खड़िया ऊई की ये सब देखणे लगी री थिया।
\s यीशुए खे दबाणा
\r (मती 27:57-61; मरकुस 15:42-47; यूहन्ना 19:38-42)
\p
\v 50 तेती यूसुफ नाओ रा बड़ी सभा रा एक सदस्य था, जो खरा और तर्मी आदमी था
\v 51 और तिना री योजना और तिना रे इना कामो ते खुश नि था। से यहूदिया रे नगर अरिमतिया रा रणे वाळा था और परमेशरो रे राज्य री बाट न्याळने वाळा था।
\v 52 तिने पिलातुसो गे जाई की प्रभु यीशुओ री लोथ मांगी।
\v 53 और से उतारी की मलमलो री चादरी रे लपेटी और कब्रा रे राखी, जो चट्टानी रे खणी राखी थी और तिदे कदी कोई नि राखी राखेया था।
\v 54 से त्यारिया रा दिन था और सब़्तो रा दिन शुरू ऊणे वाळा था।
\v 55 तिने जवाणसे जो गलीलो ते तिना साथे आई री थिया, पीछे-पीछे जाई की से कब्र देखी और ये बी कि तिना री लोथ किंयां थी राखी री।
\v 56 तेबे तिने वापस आई की खुशबूदार चीज़ा और इत्र त्यार कित्तेया और सब़्तो रे दिने तिने आज्ञा रे मुताबिक राम कित्तेया।
\c 24
\s यीशुए रा दुबारा जिऊँदा ऊणा
\r (मती 28:1-10; मरकुस 16:1-8; यूहन्ना 20:1-10)
\p
\v 1 तेबे सेयो अफ़्ते रे पइले दिने प्यागा-प्यागा खुशबूदार चीज़ा जो तिने त्यार कित्तिया थिया, कब्रा पाँदे लयी की आईया।
\v 2 तिने कब्रा पांदला पात्थर कनारे पाँदे खसकेया रा देखेया।
\v 3 पर पीतरे जायी की प्रभु यीशुओ री लोथ नि पायी।
\v 4 जेबे सेयो एसा गल्ला ते हैरान ऊणे लगी री थिया, तेबे दो आदमी सफेद टाले पईनी की तिना सामणे खड़े ऊई गे।
\v 5 जेबे सेयो डरी गिया और तरतिया कनारे खे मूं जूँगेया रा राखेया, तेबे तिने तिना खे बोलेया, "तुसे जिऊँदे खे मरे रेया बीचे कऊँ लगी रिया टोळने?
\v 6 से एती निए बल्कि जिऊँदा ऊई गा रा, याद करो कि तिने गलीलो रे रंदे ऊए तुसा खे बोलेया था,
\v 7 "जरूरी ए कि मनुष्य रा पुत्र पापिया रे आथो रे पकड़वाया जाओ और क्रूसो पाँदे लटकाया जाओ और तीजे दिने जिऊँदा ऊई जाओ"।
\v 8 तेबे प्रभु यीशुओ रिया गल्ला तिना खे याद आईया।
\v 9 तेबे तिने कब्रा ते वापस ऊई कि तिना ग्यारा जणेया खे और ओरी सबी खे, यो सब गल्ला बताईया।
\v 10 जिने प्रेरिता ते यो सब गल्ला बोलिया, सेयो, मरियम मगदलिनी, यूहन्ना और याकूबो री आम्मा मरियम और तिना साथलिया ओर बी जवाणसा थिया।
\v 11 पर तिना खे तिना री गल्ला काणिया जेड़िया लगीया और तिने तिना रा विश्वास नि कित्तेया।
\v 12 तेबे पतरस उठी की कब्रा गे दौड़ी गा और तिने नपी की बस टाले ई पड़े रे देखे और जो ऊआ था तिजी ते हैरान ऊई की कअरो खे चली गा।
\s इम्माऊसो री बाटा रे यीशु चेलेया साथे
\r मरकुस 16:12,13
\p
\v 13 तेबे तेसी दिने तीना बीचो ते दो जणे इम्माऊस नाओ रे गांव खे जाणे लगी रे थे, जो यरूशलेमो ते तकरीबन सात मील दूर था।
\v 14 सेयो इना सबी गल्ला खे, जो ऊई रिया थिया, आपु बीचे बातचीत करदे ऊए चली रे थे
\v 15 और जेबे सेयो आपु बीचे बातचीत और पूछताछ करने लगी रे थे, तेबे प्रभु यीशु आपु तिना साथे-साथे चलणे लगे।
\v 16 पर तिना री आखिया एड़िया बंद करी ती थिया कि सेयो तिना खे पछयाणी नि सके।
\v 17 प्रभु यीशुए तिना ते पूछेया, "यो केड़िया गल्ला ए, जो तुसे चलदे-चलदे ऊए आपु बीचे करने लगी रे”? सेयो उदास जे खड़े रे रयी गे।
\v 18 ये सुणी की तिना बीचो ते क्लियुपास नाओ रे आदमिए बोलेया, "क्या तूं यरूशलेमो रे कल्ला परदेसी ए, जो जाणदा नि कि आजकाल तेती क्या ऊई रा”?
\p
\v 19 तिने तिना ते पूछेया, "कुण जीया गल्ला”? तिने बोलेया, "यीशु नासरियो रे बारे दे, जो परमेशर और सबी लोका रे नेड़े और वचनो रे सामर्थी भविष्यबक्ता था
\v 20 और बड़े पुरोईते और म्हारे सरदारे से पकड़वाईता, ताकि तेसखे मृत्यु-दण्ड दित्तेया जाओ और से क्रूसो पाँदे चढ़ाया।
\v 21 पर आसा खे उम्मीद थी कि एस ई इस्राएलो खे छुटकारा देणा और इना सबी गल्ला ते अलावा एसा घटना खे आज तीजा दिन ए।
\v 22 और आसा बीचो ते बी कई जवाणसे आसे हैरानिया रे पायी ते रे, जो प्यागा कब्रा पाँदे गईया थिया
\v 23 और जेबे तेसरी लोथ नि मिली, तेबे ये बोलदिया ऊईया आईया कि आसे स्वर्गदूता रा दशर्न पायी राखेया, जिने आसा गे बताया कि से जिऊँदा ए।
\v 24 तेबे आसा रे साथिया बीचा ते कई जणे तेती गये और जेड़ा तिने जवाणसे बोलेया था, तेड़ा ई पाया, पर से नि देखेया"।
\v 25 तेबे प्रभु यीशुए तिना खे बोलेया, "ओ मूर्खो! और भविष्यबक्तेया रिया सबी गल्ला रे विश्वास करने रे मंदबुध्दियो!
\v 26 क्या ये जरूरी नि था कि मसीह एस दु:खो ते बाद आपणी महिमा रे आओ।
\v 27 तेबे तिने मूसे ते और सबी भविष्यबक्तेया ते शुरूओ ते और सारे पवित्र शास्त्रा बीचो ते, आपणे बारे रे लिखी रिया सबी गल्ला रा अर्थ तिना खे समजयाई ता"।
\p
\v 28 तदुओ कि सेयो तेस गांव रे पऊँछी गे, जेती सेयो जाणे लगी रे थे और प्रभु यीशुओ रे चलणे ते एड़ा लगो था कि सेयो आगे जाणा चाओए।
\v 29 पर तिने सेयो ये बोली की रोके कि आसा साथे रओ, कऊँकि सांज ऊई गी री, तेबे सेयो तिना साथे पीतरे रणे खे चली गे।
\v 30 जेबे प्रभु यीशु तिना साथे रोटी खाणे बैठे, तेबे तिने रोटी तोड़ी की धन्यवाद कित्तेया और तोड़ी की तिना खे देणे लगेया।
\v 31 तेबे तिना री आखिया खुली गिया और तिने सेयो पछयाणी ले, तेबे प्रभु यीशु तिना ते लूकी गे।
\v 32 तिने आपु बीचे बोलेया, "जेबे से बाटा रे आसा साथे गल्ला करने लगी रा था और पवित्र शास्त्रो रा अर्थ आसा खे समजयाणे लगी रा था, तेबे क्या आसा रे मनो रे उतेजना नि ओ थी”?
\v 33 सेयो तेसी बख़ते उठी की यरूशलेमो खे वापस ऊई गे, और तिना ग्यारा जणेया खे और तिना रे साथिया खे कट्ठे देखेया।
\v 34 सेयो बोलो थे कि प्रभु सच्ची जिऊँदे ऊई गे रे और शमौनो खे दिशेया।
\v 35 तेबे तिने बाटा रिया गल्ला तिना खे बताई तिया और ये बी कि तिने रोटी तोड़दे बख़ते सेयो किंयां पछयाणे?
\s यीशुए रा चेलेया खे दिशणा
\r (मती 28:16-20, मरकुस 16:14-18; यूहन्ना 20:19-23; प्रेरितों 1:6-8)
\p
\v 36 सेयो इना गल्ला करने ई लगी रे थे कि प्रभु यीशु आपु ई तिना बीचे आई गे और तिना खे बोलेया, "तुसा खे शान्ति मिलो"।
\v 37 पर सेयो कबराई गे, डरी गे और समजणे लगे कि केसी पूतो खे देखणे लगी रे।
\v 38 प्रभु यीशुए तिना खे बोलेया, "कबराणे कऊँ लगी रे? और तुसा रे मनो रे शक कऊँए?
\v 39 मेरे आथा खे और मेरे पैरा खे देखो कि आऊँ से ई ये, माखे छूँई की देखो, कऊँकि आत्मा रे आड और मास नि ऊँदे, जेड़ा मांदे देखणे लगी रे"।
\p
\v 40 ये बोली की तिने आपणे आथ पैर तिना गे बताए।
\v 41 जेबे खुशिया रे मारे तिना खे विश्वास नि ऊआ और हैरान ऊई गे, तेबे प्रभु यीशुए बोलेया, "क्या एती तुसा गे कुछ रोटी आयी"।
\v 42 तिने तिना खे पुजी रिया मछलिया रा टुकड़ा दित्तेया।
\v 43 तिने लयी की तिना सामणे खाया।
\v 44 तेबे प्रभु यीशुए तिना खे बोलेया, "यो मेरिया सेयो गल्ला ए, जो मैं तुसा साथे रंदे ऊए, तुसा खे बोली थिया, कि जरूरी ए कि जितणिया गल्ला मूसा री व्यवस्था और भविष्यबक्ता और पजनो री कताबा रे मेरे बारे रे लिखी राखिया, सेयो सब पुरिया ओ"।
\p
\v 45 तेबे तिने पवित्र शास्त्र समजणे खे तिना री समज खोली ती
\v 46 और तिना खे बोलेया, "ईंयां लिखी राखेया कि मसीहे दु:ख उठाणा और तीजे दिने मरे रेया बीचो ते जिऊँदा ऊणा
\v 47 और यरूशलेमो ते लयी की सबी जातिया खे मन फेरने रा और पापो रिया माफिया रा प्रचार, तेस रे ई नाओ ते कित्तेया जाणा।
\v 48 तुसे ईना सबी गल्ला रे गवा ए
\v 49 और देखो, जो प्रतिज्ञा मेरे पिते कित्ती थी मां से तुसा पाँदे उतारना और जदुओ तक स्वर्गो ते सामर्थ नि पाओ, तदुओ तक एस नगरो रे ई रओ।"
\s यीशुए रा स्वर्गो खे जाणा
\r (मती 16:19,20; प्रेरितों 1:9-11)
\p
\v 50 तेबे प्रभु यीशु तिना खे बेतनिय्याहो तक बारे लई गे, और आपणे आथ चकी की तिना खे आशीष दित्ती।
\v 51 और तिना खे आशीष देंदे ऊए सेयो तिना ते लग ऊई गे और स्वर्गो खे चकी ते।
\v 52 तेबे चेले तिना गे माथा तेकी की और बडिया खुशिया साथे यरुशलेमो खे वापस ऊईगे।
\v 53 और लगातार मन्दरो रे आजीर ऊई की परमेशरो री स्तुति करेया करो थे।
