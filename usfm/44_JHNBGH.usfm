\id JHN Baghlayani Bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ने रा सुसमाचार
\toc2 यूहन्ना
\mt1 John
\mt1 यूहन्ना
\imt भूमिका
\ip यूहन्ना रचित सुसमाचारो रे यीशुए खे परमेशरो रे अनंत वचनो रे रूपो रे प्रस्तुत करी राखेया, जिने आसा बीचे शरीर धारण करी की डेरा कित्तेया। एती कताबा रे ये साफ कथन ए कि ये सुसमाचार इजी री तंईं लिखेया गया ताकि इजी खे पढ़ने वाळे विश्वास करो कि यीशु ई प्रतिज्ञात उद्धारकर्ता मतलब, परमेशरो रा पुत्र ए और सेयो यीशुए पाँदे विश्वासो रे जरिए जिन्दगी पाई सको(20:31)।
\ip भूमिका रे यीशुए खे परमेशरो रे अनन्त वचनो रे रूपो रे दर्शायी राखेया। तिजी ते बाद सुसमाचारो रे पईले पागो रे सात अचम्बे रे काम या चिह्नो रा वर्णन ए, तिना ते ये प्रगट ओआ कि यीशु प्रतिज्ञात उद्धारकर्ता मतलब- परमेशरो रा पुत्र ए। दूजा पाग उपदेश ए। तिदे ये समजयाई राखेया कि इना अचम्बे रे कामा रा क्या अर्थ ए। एती पागो रे ये बी बताई राखेया कि किंयां कई लोके यीशुए पाँदे विश्वास कित्तेया और तेसरे आनुयायी बणी गे, जबकि कुछ लोके तेसरा बिरोद कित्तेया और विश्वास करने ते ना करी ती। 13-17 पाठो रे यीशुए खे पकड़वाणे री राती रे यीशुए री तेसरे चेलेया साथे पक्की सहभागिता, क्रूसो पाँदे चढ़ाने ते पईलके दिनो रे सांजके बख़ते चेलेया खे त्यार करने और तिना खे उत्साहित करने वाळे यीशुए रे वचनो रा बिस्तारो रे वर्णन ए। अंतो रे पाठा रे यीशुए रे पकड़वाणे, मुकद्दमे, तेसरा क्रूसो पाँदे चढ़ाणे, दबाणे, दुबारा जिऊँदा ऊणा और दुबारा जिऊँदा ऊणे ते बाद चेलेया पाँदे प्रगट ऊणे रा वर्णन ए।
\ip यूहन्ना मसीहो रे जरिए अनन्त जिन्दगिया रे दानो पाँदे बल देओआ। ये एक एड़ा दान ए जो यबु शुरू ओआ और तिना खे मिलोआ जो यीशुए खे बाट, सच्चाई और जिन्दगिया रे रूपो रे ग्रहण करोए। आत्मिक गल्ला खे दर्शाणे रिया तंईं रोजके जिन्दगिया री साधारण चीजा रा प्रतिको रे रूपो रे इस्तेमाल यूहन्ने रा एक खास गुण ए, जिंयां- पाणी, रोटी, जोति, गवाळा और तेसरी पेडा और दाखा री बेल और तिजी रे फल।
\is रूप-रेखा
\io1 भूमिका- 1:1-18
\io1 यूहन्ना बपतिस्मा देणे वाळा और यीशुए रे शुरूआतो रे चेले- 1:19-51
\io1 यीशुए री जनसेवा- 2:1, 12:50
\io1 यरूशलेमो रे अंतो रे कुछ दिन- 13:1, 19:42
\io1 प्रभुओ रा दुबारा जिऊँदा ऊणा और तिना रा दिशणा- 20:1-31
\io1 निचोड़ : गलीलो रे तेबु दिशणा- 21:1-25
\c 1
\s वचन शरीरो रे आऊणा वाळा ऊआ(देहधारी)
\p
\v 1 सृष्टिया ते पईले वचन था, वचन परमेशरो साथे था और वचन परमेशर था।
\v 2 ये ई सृष्टिया रे परमेशरो साथे था।
\v 3 सब कुछ तेसरी बजअ ते पैदा ऊआ और जो कुछ पैदा ऊई रा, तिना बीचो ते कोई बी चीज तेसते बिना नि ऊई।
\v 4 तेसदे जीवन था और से जीवन आदमिया री जोति थी।
\v 5 जोति न्हेरे रे चमकोई; पर न्हेरे से मानी नि।
\v 6 एक आदमी परमेशरो रिया तरफा ते आया, जेसरा नाओ 'यूहन्ना' था।
\v 7 से गवाई देणे आया कि जोतिया री गवाई देऊँ, ताकि सब तेसरी बजअ ते विश्वासो रे आओ।
\v 8 से आपु तो, से जोति नि था, पर तेसा जोतिया री गवाई देणे आयी रा था।
\p
\v 9 सच्ची जोति जो हर एक आदमियो खे प्रयासा देओई, दुनिया रे आऊणे वाळी थी।
\v 10 से दुनिया रे था और दुनिया तेसरी बजअ ते ऊई, पर दुनिये से नि पछयाणा।
\v 11 से आपणे कअरे आया और तेसरे आपणेया से नि मानेया।
\v 12 पर जितणेया से मानेया, तिना खे तिने परमेशरो री ल्वाद ऊणे रा अक्क दित्तेया। मतलब- जो तेसरे नाओ पाँदे विश्वास राखो थे।
\v 13 सेयो ना तो खूनो ते, ना शरीरो री इच्छा ते, ना आदमिए री इच्छा ते, पर परमेशरो ते ऊई रे।
\p
\v 14 और वचन शरीरो रे आऊणे वाळा ऊआ और दया और सच्चाईया ते परिपुर्ण ऊई की आसा बीचे डेरा कित्तेया और आसे तेसरी एड़ी महिमा देखी, जेड़ी पिते रे एकलौते री महिमा।
\v 15 यूहन्ने तेसरे बारे रे गवाई दित्ती और आका पाई की बोलेया कि से ये ई ए, "जेसरे बारे रे मैं बोलेया कि जो मांते बाद आऊणे लगी रा, से मांते बढ़ी की ए, कऊँकि से मांते पईले था"।
\v 16 कऊँकि तेसरी परिपुर्णता बीचो ते आसा सबी खे मिलेया, मतलब- दया पाँदे दया।
\v 17 कऊँकि व्यवस्था तो मूसे रे जरिये दित्ती, पर दया और सच्चाई प्रभु यीशुओ ते पऊँछी।
\v 18 परमेशर कदी बी किने नि देखेया, एकलौता पुत्र, जो पिते री गोदा रे ए, तिने ई से प्रगट कित्तेया।
\s यूहन्ना बपतिस्मा देणे वाळे री गवाई
\r (मती 3:1-12; मरकुस 1:1-8; लूका 3:1-18)
\p
\v 19 यूहन्ने री गवाई ये कि जेबे यहूदिये यरूशलेमो ते पुरोईत और लेविये तेसते ये पूछणे खे पेजे कि तूं कुण ए?
\v 20 तेबे तिने ना कित्ती, पर मानी ला कि 'आऊँ मसीह निए'।
\v 21 तेबे तिने तेसते पूछेया कि तेबे तूं कुणे? क्या तूं एल्लियाह ए? तिने बोलया आऊँ निए, तेबे तूं क्या भविष्यबक्ता ए? तिने बोलेया, 'नाआ'।
\v 22 तेबे तिने तेसते पूछेया कि तेबे तूं कुणे? ताकि आसे आपणे पेजणे वाळेया खे जवाब देऊँ, तूं आपणे बारे रे क्या बोलेया?
\v 23 तिने बोलेया, "जेड़ा यशायाह भविष्यबक्ते बोली राखेया, 'आऊँ उजड़ जगा रे आका पाणे वाळे रा शब्द ए', ताकि तुसे प्रभुओ री बाट सीदी करो"।
\p
\v 24 सेयो फरीसीये री तरफा ते पेजी राखे थे।
\v 25 तिने तेसते ये सवाल पूछेया, "अगर तूं ना तो मसीह ए, ना एल्लियाह और ना भविष्यबक्ता ए, तो बपतिस्मा कऊँ देआ”?
\v 26 यूहन्ने तिना खे जवाब दित्तेया, "आऊँ तो पाणिये की बपतिस्मा देऊँआ, पर तुसा बीचे एक आदमी खड़ी रा, जेसखे तुसे नि जाणदे।
\v 27 मतलब- मांते बाद आऊणे वाळा ए, जेसरे जोड़े रा बान बी आऊँ खोलणे जोगा निए"।
\v 28 यो गल्ला यरदनो ते पार बैतनिय्याहो रे ऊईया, जेती यूहन्ना बपतिस्मा देओ था।
\s परमेशरो रा मिन्टू
\p
\v 29 दूजे दिने तिने प्रभु यीशुओ खे आपु गे आऊँदे ऊए देखी की बोलेया, देखो, "ये परमेशरो रा मिंटू ए, जो दुनिया रे पाप चकी की लयी जाओआ"।
\v 30 "ये से ई ये, जेसरे बारे रे मैं बोलेया था कि एक मर्द मां पीछे आओआ, जो मांते बी बड़ा ए, कऊँकि से मांते पईले था।
\v 31 आऊँ तो तेसखे पछयाणुं नि था, पर आऊँ इजी री खातर पाणिये की बपतिस्मा देंदा ऊआ आया, ताकि से इस्राएलो रे प्रगट ऊई जाओ"।
\v 32 यूहन्ने ये गवाई दित्ती कि "मैं आत्मा कबूतरो जेड़ा सर्गो ते उतरदा ऊआ देखेया और से तेस पाँदे रूकी गा।
\v 33 आऊँ तो तेसखे पछयाणु नि था, पर जिने आऊँ पाणिये साथे बपतिस्मा देणे खे पेजेया, तिने ई मांगे बोलेया कि 'जेस पाँदे तूं आत्मा खे उतरदे ऊए और रुकदे ऊए देखेगा, से ई पवित्र आत्मा ते बपतिस्मा देणे वाळा ए'।
\v 34 और मैं देखेया और गवाई देयी राखी कि ये ई परमेशरो रा पुत्र ए"।
\s यीशुए रे शुरूओ रे चेले
\p
\v 35 दूजे दिने फेर यूहन्ना और तेसरे चेलेया बीचो ते दो जणे खड़ी रे थे।
\v 36 और तिने यीशुओ खे, जो जाणे लगी राथा, देखी की बोलेया कि देखो, "ये तो परमेशरो रा मिंटू ए"।
\v 37 तेबे सेयो दोनो चेले तेसते ये सुणी की प्रभु यीशुओ पीछे चली पड़े।
\v 38 प्रभु यीशुए तिना खे आऊँदे ऊए देखी की पीछे मुड़ी की बोलेया कि तुसे केसखे लगी रे टोळने? तिने तिना खे बोलेया "ओ गुरू! तुसे केयी रओ ए”? प्रभु यीशुए बोलेया, "चलोगे तो देखी लओगे"।
\v 39 तेबे तिने आई की तिना रे रणे री जगा देखी और तेस दिने तिना साथे ई रये और ये दसुए कंटे रे तकरीबन था।
\p
\v 40 तिना दूँई बीचो ते, जो यूहन्ने री गल्ल सुणी की तिना पीछे आए थे तिना बीचो ते एक शमौन पतरसो रा पाई अन्द्रियास था।
\v 41 तिने पईले आपणे सके पाई शमौनो खे मिली की बोलेया कि आसा खे 'ख्रीस्ट', मतलब- "मसीह मिली गा"।
\v 42 से तेसखे प्रभु यीशुओ गे ल्याया, प्रभु यीशुए तेसखे देखी की बोलेया, "तूं यूहन्ने रा पाऊ शमौन ए, तूं कैफा, मतलब- तेरा नाओ पतरस ऊणा"।
\s फिलिप्पुस और नतनएलो खे बुलाणा
\p
\v 43 दूजे दिने प्रभु यीशुए गलीलो खे जाणा चाया और तिने फिलिप्पुसो खे मिली की बोलेया, "मां पीछे आयी जा"।
\v 44 फिलिप्पुस, अन्द्रियास और पतरसो रे नगर बैतसैदा रा रणे वाळा था।
\v 45 फिलिप्पुसे नतनएलो ते मिली की बोलेया कि "जेसरे बारे रे मूसे व्यवस्था रे और भविष्यबक्ते बोली राखेया, से आसा खे मिली गा रा, से यूसुफो रा पाऊ 'यीशु नासरी' ए"।
\v 46 नतनएले तेसखे बोलेया, "क्या कोई अच्छी चीज बी नासरतो ते निकळी सकोई”? फिलिप्पुसे तेसखे बोलेया, "चली की देखी लो"।
\v 47 प्रभु यीशुए नतनएलो खे आपु गे आऊँदे ऊए तेसरे बारे रे बोलेया, "देखो, ये सच्ची इस्राएली ए, एसरे कपट निए"।
\v 48 नतनएले तिना खे बोलेया कि तूं माखे किंयां जाणेया? प्रभु यीशुए तेसखे जवाब दित्तेया, "इजी ते पईले फिलिप्पुसे तूं बुलाया, जेबे तूं दाऊगळे रे डाळो निठे था, तेबे मैं तूं देखेया था"।
\v 49 नतनएले तिना खे जवाब दित्तेया, "ओ गुरू! तूं परमेशरो रा पुत्र ए, तूं इस्राएलो रा महाराजा ए"।
\v 50 प्रभु यीशुए तेसखे बोलेया, "मैं जो ताखे बोलेया कि मैं तूं दाऊगळे रे डाळो निठे देखेया, क्या तूं तेबे ई विश्वास कित्तेया? तां इजी ते बी बड़े-बड़े काम देखणे"।
\v 51 तेबे प्रभु यीशुए बोलेया, "आऊँ ताखे सच-सच बोलूँआ कि तां सर्ग खुलेया रा और परमेशरो रे स्वर्गदूत मनुष्य रे पुत्रो पाँदे उतरदे और ऊबे जांदे ऊए देखणे"।
\c 2
\s गलीलो रे काना रे पईला नौखा काम
\p
\v 1 तेबे तीजे दिने गलीलो रे काना नाओ री जगा रे केसी रा ब्या था और प्रभु यीशुओ री आम्मा बी तेती थी।
\v 2 प्रभु यीशु और तिना रे चेले बी तेती ब्याओ खे बुलाई राखे थे।
\v 3 जेबे अँगूरो रा रस कम ऊई गा, तेबे प्रभु यीशुओ री आम्मे तिना खे बोलेया, "तिना गे अँगूरो रा रस नि रया"।
\v 4 प्रभु यीशुए तेसा खे बोलेया, "ओ जवाणसे! ताखे मांते क्या काम ए? यबु मेरा बखत नि आई रा"।
\v 5 तिना री आम्मे नौकरा खे बोलेया, "जो कुछ ये तुसा खे बोलोगा, से ई करना"।
\v 6 तेती यहूदिया री शुध्द करने री रवाजा रे मुताबिक, पात्थरा रे छे कड़े थे राखे रे, जिना रे दो-दो और तीन-तीन मण आओ था।
\v 7 प्रभु यीशुए तिना खे बोलेया, "कड़ेया रे पाणी परी देओ"। तिने परी-परी करी ते।
\v 8 प्रभु यीशुए तिना खे बोलेया कि 'एबे निकयाळी की पाटिया (भोजो) रे प्रदानो गे लयी जाओ'।
\v 9 सेयो लयी गे, जेबे पाटिया रे प्रदाने से पाणी चाखेया, जो अँगूरो रा रस बणी गा था, पर ये नि जाणो था कि केथा ते आया(पर जिने नौकरे पाणी निकयाळेया था, सेयो जाणो थे) तेबे पाटिया रे प्रदाने लाड़े खे बुलायी की तेसखे बोलेया,
\v 10 "हर एक आदमी पईले अच्छा अँगूरो रा रस देओआ और जेबे लोक पी की थकी जाओए, तेबे आदा देओआ, पर तैं अच्छा अँगूरो रा रस यबुओ तक राखी राखेया"।
\v 11 प्रभु यीशुए गलीलो रे काना नाओ री जगा रे आपणा ये पईला चिह्न् दखाई की आपणी महिमा प्रगट कित्ती और तिना रे चेलेया तिना पाँदे विश्वास कित्तेया।
\v 12 इजी ते बाद प्रभु यीशु, तिना री आम्मा, तिना रे पाई और तिना रे चेले कफरनहूमो खे गये और तेती कुछ दिन तक रये।
\s मन्दरो ते बपारिया खे नक्याळणा
\r (21:12,13; मरकुस 11:15-17; लूका 19:45,46)
\p
\v 13 यहूदिया रा फसह रा त्योआर नेड़े था और प्रभु यीशु यरूशलेमो खे गये।
\v 14 तेबे तिने मन्दरो रे बळद, पेड, और कबूतरा खे बेचणे वाळे और सर्राफे बैठे रे देखेया।
\v 15 तेबे तिने रस्सिया रा कोड़ा बणाई की सब पेडा और बळद मन्दरो ते बारे निकयाळी ते और सर्राफे रे पैसे बखेरी ते और चौकिया मूँदिया करी तिया
\v 16 और कबूतरा खे बेचणेवाळेया खे बोलेया, "इना खे एथा ते लयी जाओ, मेरे पिते रे कअरो खे बपारो रा कअर नि बणाओ"।
\v 17 तेबे तिना रे चेलेया खे याद आया कि लिखी राखेया, "तेरे कअरो री धूना आऊँ खाई जाणा"
\v 18 तेबे यहूदिये तिना खे बोलेया, "तूं जो ये करेया, तो आसा खे क्या चिह्न् दखाएया”?
\v 19 प्रभु यीशुए तिना खे जवाब दित्तेया, "एस मन्दरो खे टाळी देओ और मां ये तीन दिना रे खड़ा करी देणा"।
\v 20 यहूदिए बोलेया, "एस मन्दरो खे बनाणे खे छयाळी साल लगी रे और क्या तां ये तीन दिना रे खड़ा करी देणा”?
\v 21 पर तीने आपणे शरीरो रे मन्दरो रे बारे रे बोलेया था।
\v 22 तो जेबे सेयो मुड़देया बीचो ते जिऊँदे ऊई गे थे, तेबे तिना रे चेलेया खे याद आया कि तिने ये बोलेया था और तिने पवित्र शास्त्र और जो वचन प्रभु यीशुए बोलेया था, विश्वास कित्तेया।
\s यीशु आदमीया रे मनो खे जाणो आ
\p
\v 23 जेबे सेयो फसह रे त्योआरो रे बख़ते यरूशलेमो रे थे, तेबे बऊत जणेया, सेयो चिह्न्, जो सेयो दखाओ थे, देखी की तिना रे नाओ पाँदे विश्वास कित्तेया।
\v 24 पर प्रभु यीशुए आपणे आपु खे तिना रे परोसे नि छाडेया, कऊँकि सेयो सबी खे जाणो थे
\v 25 और तिना खे जरूरत नि थी कि आदमिए रे बारे रे कोई गवाई देओ, कऊँकि सेयो आपु जाणो थे कि आदमिए रे मनो रे क्या ए?
\c 3
\s यीशु और नीकुदेमुस
\p
\v 1 फरीसीया बीचो ते एक नीकुदेमुस नाओ रा आदमी था, जो यहूदिया रा सरदार था।
\v 2 तिने राती आयी की प्रभु यीशुओ खे बोलेया, "ओ गुरू! आसे जाणुंए कि तूं परमेशरो री तरफा ते गुरू ऊई की आयी रा, कऊँकि कोई बी इना चिह्ना, जो तूं दखाएया, अगर परमेशर तेस साथे नि ओ, तो दखाई नि सकदा"।
\v 3 प्रभु यीशुए तेसखे बोलेया, "आऊँ ताखे सच-सच बोलूँआ कि अगर कोई नये सिरे ते नि जम्मो, तो परमेशरो रा राज्य नि देखी सकदा"।
\v 4 नीकुदेमुसे तिना खे बोलेया, "जेबे आदमी स्याणा उई गा, तेबे किंयां जम्मी सकोआ? क्या से आपणी आम्मा रे गर्भो रे दूजी बार जाई की जम्मी सकोआ”?
\v 5 प्रभु यीशुए बोलेया, "आऊँ ताखे सच-सच बोलूँआ कि जदुओ तक कोई आदमी पाणी और आत्मा साथे नि जम्मो, तो से परमेशरो रे राज्य रे नि जायी सकदा।
\v 6 कऊँकि जो शरीरो साथे जम्मी रा, से शरीर ए और जो आत्मा साथे जम्मी रा, से आत्मा ए।
\v 7 हैरान नि ओ कि मैं ताखे बोलेया कि तेरा नये सिरे ते जमणा जरूरी ए।
\v 8 अव्वा जेथो खे चाओ, तेथो खे चलो ई और तूं तिजी री छेड़ सुणेया, पर जाणदा नि कि से केथा ते आयी री और केथो खे जाओ ई? जो कोई आत्मा ते जम्मी रा, से एड़ा ई ए"।
\p
\v 9 नीकुदेमुसे तिना खे बोलेया, "यो गल्ला किंयां ऊई सकोईया”?
\v 10 ये सुणी की प्रभु यीशुए तेसखे बोलेया, "तूं इस्राएलिया रा गुरू ऊई की बी क्या इना गल्ला खे नि समजदा”?
\v 11 "आऊँ ताखे सच-सच बोलूँआ कि आसे जो जाणुंए, से बोलूँए और जो आसे देखी राखेया, तिजी री गवाई देऊँए, और तुसे म्हारी गवाई नि मानदे।
\v 12 जेबे मैं तुसा गे तरतिया रिया गल्ला बोलिया और तुसे विश्वास नि कित्तेया, तो अगर आऊँ तुसा गे स्वर्गो रिया गल्ला बोलूँ, तो तुसा किंयां विश्वास करना"।
\v 13 "कोई स्वर्गो रे नि चढ़ेया, बस से जो स्वर्गो ते उतरेया, मतलब- 'मनुष्य रा पुत्र जो स्वर्गो रे ए'।
\v 14 और जेते टंगो रे मूसे जंगळो रे साप ऊचे पाँदे चढ़ाया था, तियां ई जरूरी ये कि मनुष्य रा पुत्र बी ऊचे पाँदे चढ़ाया जाओ।
\v 15 ताकि जो कोई तेस पाँदे विश्वास करो, से अनंत जीवन पाओ"।
\q1
\v 16 "कऊँकि परमेशरे दुनिया ते एड़ा प्यार कित्तेया कि तिने आपणा एकलौता पुत्र देयी ता,
\q2 ताकि जो कोई तेस पाँदे विश्वास करो, से नाश नि ओ, पर अनंत जीवन पाओ"।
\p
\v 17 परमेशरे आपणा पुत्र दुनिया रे इजी खे नि पेजेया कि से दुनिया पाँदे दण्डो री आज्ञा देओ, पर इजी खे कि दुनिया तेसरी बजअ ते उध्दार पाओ"।
\v 18 जो तेस पाँदे विश्वास करोआ, तेस पाँदे दण्डो री आज्ञा नि ऊँदी, पर जो तेस पाँदे विश्वास नि करदा, से दोषी ठईरी चुकेया, कऊँकि तिने परमेशरो रे एकलौते पुत्रो रे नाओ पाँदे विश्वास नि कित्तेया।
\v 19 और दण्डो री आज्ञा री बजअ ये कि जोति दुनिया रे आयी री और आदमिया खे न्हेरा जोतिया ते अच्छा लगेया, कऊँकि तिना रे काम बुरे थे।
\v 20 कऊँकि जो कोई बुराई करोआ, से जोतिया ते बैर राखोआ और जोतिया रे नेड़े नि आऊँदा, एड़ा नि ओ कि तेसरे कामो पाँदे दोष लगाया जाओ।
\v 21 पर जो सच्चाईया पाँदे चलोआ, से जोतिया रे नेड़े आओआ, ताकि तेसरे काम सामणे आओ कि सेयो परमेशरो री तरफा ते ऊई रे।
\s यीशुए रे बारे रे यूहन्ने री गवाई
\p
\v 22 इजी ते बाद प्रभु यीशु और तिना रे चेले यहूदिया रे देशो रे आए और प्रभु यीशु तेती तिना साथे रयी की बपतिस्मा देणे लगे।
\v 23 यूहन्ना बी शालेमो रे नेड़े, ऐनोनो रे बपतिस्मा देओ था, कऊँकि तेती बऊत पाणी था और लोक आयी की बपतिस्मा लओ थे।
\v 24 यूहन्ना तेस बखतो तक जेला रे नि पायी राखेया था।
\v 25 तेती यूहन्ने रे चेलेया रा केसी यहूदिए साथे शुध्दिया रे बारे रे बईस उई।
\v 26 तेबे तिने यूहन्ने गे आई की तेसखे बोलेया, "ओ गुरू! जो आदमी यरदनो ते पार तां साथे था और जेसरे बारे रे तें गवाई दित्ती थी, देखो, से बपतिस्मा देओआ और लोक तेसगे आओए"।
\v 27 यूहन्ने जवाब दित्तेया, "जदुओ तक आदमिए खे स्वर्गो ते नि दित्तेया जाओ, तदुओ तक से कुछ नि पायी सकदा।
\v 28 तुसे तो आपु ई मेरे गवा ए कि मैं बोली राखेया, "आऊँ मसीह निए, पर तेसते आगे पेजी राखेया"।
\v 29 "जेसरी लाड़ी ए, से ई लाड़ा ए, पर लाड़े रा दोस्त जो खड़ा ऊई की तेसरी सुणोआ, लाड़े रे बोलो ते बऊत खुश ओआ, एबे मेरी ये खुशी पूरी ऊई री"।
\v 30 जरूरी ए कि से बढ़ो और आऊँ कम ओऊँ।
\p
\v 31 "जो ऊबा ते आओआ, से सबी ते उत्तम ओ आ, जो तरतिया ते आओआ, से तरतिया रा ए और तरतिया री गल्ला करोआ, जो स्वर्गो ते आओआ, से सबी ते ऊबे ए"।
\v 32 जो कुछ तिने देखेया और सुणेया, तेतेरी ई गवाई देओआ और कोई तेसरी गवाई कोई नि मानदा।
\v 33 जिने तेसरी गवाई मानी ली, तिने एती गल्ला पाँदे छाप देयी ती कि परमेशर सच्चा ए।
\v 34 कऊँकि जो परमेशरे पेजी राखेया, से परमेशरो री गल्ला बोलोआ, कऊँकि से आत्मा नापी-नापी की नि देंदा।
\v 35 "पिता पुत्रो साथे प्यार राखोआ और तिने सारी चीजा तेसरे आथो रे देयी ती रिया।
\v 36 जो पुत्रो पाँदे विश्वास राखोआ, अनंत जीवन तेसरा ई ए, पर जो पुत्रो री नि मानदा, से जीवनो खे नि देखदा, पर परमेशरो रा रोष तेस पाँदे रओआ"।
\c 4
\s यीशु और सामरी जवाणस
\p
\v 1 तेबे, जेबे प्रभु यीशुओ खे पता लगेया कि फरीसिये सुणी राखेया कि प्रभु यीशु यूहन्ने ते जादा चेले बणाओआ और तिना खे बपतिस्मा देओआ।
\v 2 (हालांकि प्रभु यीशु आपु नि, पर तिना रे चेले बपतिस्मा देओ थे)।
\v 3 तेबे सेयो यहूदिया खे छाडी की फेर गलीलो खे चली गे
\v 4 और तिना खे सामरिया रिये ऊई की जाणा जरूरी था।
\v 5 तेबे सेयो सूखार नाओ रे सामरिया रे एक नगरो तक आए, जो तेसा जमीना रे नेड़े ए, जो याकूबे आपणे पाऊ यूसुफो खे दित्ती थी
\v 6 और याकूबो रा कूआं बी तेथी था। तेबे प्रभु यीशु बाटा रे थके रे तेस कुएं पाँदे ईंयां ई बैठी गे। ये गल्ल छठे कंटे रे तकरीबन ऊई।
\p
\v 7 तदुओ की एक सामरी जवाणस पाणी परने आयी। प्रभु यीशुए तेसा खे बोलेया, "माखे पाणी पळयाई दे"।
\v 8 कऊँकि तिना रे चेले नगरो रे रोटी खरीदणे जाई रे थे।
\v 9 तेबे सामरी जवाणसे तिना खे बोलेया, "तूं यहूदी ऊई की मांते पाणी कऊँ मांगेया”?(कऊँकि यहूदी सामरिया साथे कोई बी मिलणा-बर्तणा नि राखो थे)।
\v 10 प्रभु यीशुए जवाब दित्तेया, "अगर तूं परमेशरो रे बरदानो खे जाणदी और ये बी जाणदी कि से कुण ए, जो ताखे बोलोआ, "माखे पाणी पळ्या”, तो तूं तेसते मांगदी और से ताखे जीवनो रा पाणी देंदा"।
\v 11 जवाणसे तिना खे बोलेया, "ओ प्रभु! तुसा गे तो पाणी परने खे कुछ आया ई नि और कूआं डूगा ए, तो तेबे से जीवनो रा पाणी तुसा गे केथा ते आया?
\v 12 क्या तुसे म्हारे पिता याकूबो ते बी बड़े ए, जिने आसा खे ये कूआं दित्तेया और आपु बी आपणे बाल-बच्चेया साथे और डांगरा साथे तिजी ते पिया"।
\v 13 प्रभु यीशुए तेसाखे जवाब दित्तेया, "जेस केसी बी ये पाणी पीणा, से फेर त्याया ऊणा"।
\v 14 पर जो कोई तेस पाणिये ते पीओगा, जो मां तेसखे देणा, से कदी फेर अनंतकालो तक त्याया नि ऊणा, बल्कि जो पाणी मां तेसखे देणा, से तेसरे एक सूबळ बणी जाणी जो अनंत जीवनो तक बईंदी रणी"।
\v 15 जवाणसे तिना खे बोलेया, "ओ प्रभु! से पाणी माखे दे ताकि आऊँ त्यायी नि रऊँ और ना आऊँ पाणी परने खे इतणी दूर आऊँ"।
\p
\v 16 प्रभु यीशुए तेसा खे बोलेया, "जा और आपणे लाड़े खे एति बुलाई की ली आओ"।
\v 17 जवाणसे जवाब दित्तेया, "आऊँ बिना लाड़े ते ई”, प्रभु यीशुए तेसा खे बोलेया, "तूं ठीक लगी री बोलेणे कि 'आऊँ बिना लाड़े ते ई'।
\v 18 कऊँकि तूं पांज लाड़े करी चुकी री और जेस साथे तूं यबु ए, से बी तेरा लाड़ा निए, ये तें सच बोली राखेया"।
\v 19 जवाणसे तिना खे बोलेया, "ओ प्रभु! माखे लगोआ कि तुसे भविष्यबक्ता ए।
\v 20 आसा रे बाप-दादे एस पाह्ड़ो पाँदे ई आराधना कित्ती और तुसे बोलोए कि जेती आराधना करनी चाईयो से जगा यरूशलेम ए"।
\p
\v 21 प्रभु यीशुए बोलेया, "ओ जवाणसे! मां पाँदे विश्वास कर कि से बखत आऊणा, जेबे ना तुसा एती पाह्ड़ो पाँदे पिते री आराधना करनी और ना ई यरूशलेमो रे।
\v 22 तुसे जेसखे जाणदे नि, तेसरी आराधना करोए और आसे जेसखे जाणुए, तेसरी आराधना करूँए, कऊँकि उध्दार यहूदिया बीचो ते ए।
\v 23 पर से बख़त आऊणा, बल्कि यबु बीए, जेबे सच्चे भक्ता, पिते री आराधना आत्मा और सच्चाईया साथे करनी, कऊँकि पिता आपु खे एड़े ई आराधना करने वाळेया खे टोळोआ।
\v 24 परमेशर आत्मा ए और जरूरी ए कि तेसरी आराधना करने वाळे आत्मा और सच्चाईया साथे आराधना करो"।
\v 25 जवाणसे तिना खे बोलेया, "आऊँ जाणुंई कि मसीह जेसखे ख्रीस्तुस बोलोए, आऊणे वाळा ए, जेबे से आऊणा, तेबे तेस आसा खे सब गल्ला बताणियां"।
\v 26 प्रभु यीशुए तेसा खे बोलेया, "आऊँ जो ताखे बोलणे लगी रा, से ई ये"।
\s चेलेया रा आऊणा
\p
\v 27 तदुओ तक तिना रे चेले आईगे और हैरान ऊई गे कि सेयो जवाणसा साथे गल्ला करने लगी रे, तेबे बी किने नि बोलेया, "तूं क्या चाएया”? या "तेसा साथे कऊँ लगी रा गलाणे”?
\v 28 तेबे जवाणस आपणा कड़ा छाडी की नगरो खे चली गी और लोका खे बोलणे लगी,
\v 29 "आओ, एक आदमिए खे देखो, जिने सब कुछ, जो मैं करी राखेया, माखे बताई ता, केथी ये ई तो मसीह तो निए”?
\v 30 तेबे सेयो नगरो ते निकळी की तिना गे आऊणे लगे।
\v 31 तदुओ खे प्रभु यीशुओ रे चेले तिना ते बिनती करने लगे, "ओ गुरू! कुछ खाई लो"।
\v 32 पर तिने तिना खे बोलेया, "मांगे खाणे खे एड़ी रोटी ए, जो तुसे नि जाणदे"।
\p
\v 33 तेबे चेले आपु बीचे बोलणे लगे,क्य कोई इना खे कुछ खाणे खे ल्याई राखेया।
\v 34 प्रभु यीशुए तिना खे बोलेया, "मेरी रोटी ये कि आऊँ आपणे पेजणे वाळे री इच्छा पाँदे चलूँ और तेसरा काम पूरा करूँ।
\v 35 क्या तुसे ई नि बोलदे कि बडाई ऊणे खे यबु चार मीन्ने पड़े रे ए। देखो, आऊँ तुसा खे बोलूँआ कि आपणिया आखिया चकी की डोरूआ खे देखो, कि सेयो बाडणे खे पाक्की चुके रे।
\v 36 बाडणे वाळा मजदूरी पाओआ और अनंत जीवनो खे फल कट्ठा करोआ, ताकि बाणे वाळा और बाडणे वाळा दोनो मिली की खुशी मनाओ।
\v 37 कऊँकि इजी पाँदे ये कहावत ठीक बैठो ई कि 'बाणे वाळा ओर ए और बाडणे वाळा ओर ए'।
\v 38 मैं तुसे तेसे डोरूओ खे बाडणे खे पेजी राखे, जिदे तुसे मईणत नि करी राखी, ओरी मईणत कित्ती और तुसे तिना री मईणता रे फलो रे इस्सेदार ऊए"।
\s सामरिया रा विश्वास करना
\p
\v 39 तेस नगरो रे बऊत सामरिये तेसा जवाणसा रे कईणे पाँदे प्रभु यीशुओ पाँदे विशवास कित्तेया, कऊँकि तेसे ये गवाई दित्ती थी, कि 'तिने सबकुछ जो मैं करी राखेया, माखे बताई ता'।
\v 40 तेबे जेबे सेयो सामरी प्रभु यीशुओ गे आए, तेबे तिना ते बिनती करने लगे कि आसा साथे एथी रओ, तेबे सेयो तेती दो दिन तक रये।
\v 41 तिना रे वचन सुणी की ओरी बी कई जणे विश्वास कित्तेया।
\v 42 तेबे तेसे जवाणसे बोलेया, "एबे आसे तुसा रे बोलणे ते ई विश्वास नि करदे, कऊँकि आसे आपु सुणी राखेया और जाणुंए कि सच्ची, ये ई दुनिया रा उध्दारकर्ता ए"।
\v 43 तेबे दो दिनो ते बाद सेयो तेथा ते निकळी की गलीलो खे गये।
\v 44 कऊँकि प्रभु यीशुए आपु ई बोली राखेया कि भविष्यबक्ता आपणे देशो रे आदर नि पांदा।
\v 45 जेबे सेयो गलीलो रे आये तेबे गलीली तिना साथे खुश ऊई की मिले, कऊँकि जितणे काम तिने यरूशलेमो रे त्योआरो रे बख़ते कित्ते थे, तिने सेयो सब देखे थे, कऊँकि सेयो बी त्योआरो खे जाई रे थे।
\s राजे गे काम करने वाळे रे पाऊए खे ठीक करना
\p
\v 46 तेबे सेयो फेर गलीलो रे काना रे आए, जेती तिने पाणी अँगूरा रा रस बणाई ता था। तेती राजे रा एक कर्मचारी था, जेसरा पाऊ कफरनहूमो रे बमार था।
\v 47 जेबे तिने ये सुणेया कि प्रभु यीशु यहूदिया ते गलीलो खे आयी गा रा, तेबे से तिना गे गया और तिना ते बिनती करने लगेया कि चली की मेरे पाऊओ खे ठीक करी दे, कऊँकि से मरने वाळा ए।
\v 48 प्रभु यीशुए तेसखे बोलेया, "जदुओ तक तुसे चिह्न् और अचम्बे काम नि देखी लओगे, तदुओ तक कदी बी विश्वास नि करी सकदे"।
\v 49 राजे रे कर्मचारिये तिना खे बोलेया, "ओ प्रभु! मेरे पाऊओ रे मरने ते पईले चलो"।
\p
\v 50 प्रभु यीशुए तेसखे बोलेया, "जा, तेरा पाऊ जिऊँदा ए”। तिने आदमिए प्रभु यीशुओ री बोली री गल्ला पाँदे विश्वास कित्तेया और चली गा।
\v 51 से जेबे बाटा रे ई था कि तदुओ खे तेसरे दास तेसखे मिली गे और बोलणे लगे, "तेरा पाऊ जिऊँदा ए"।
\v 52 तिने तेसते पूछेया, "कुण जी कड़िया से ठीक ऊणे लगेया था”? तिने तेसखे बोलेया, "काल सातुए कंटे रे तेसरा बुखार उतरी गा था"।
\v 53 तेबे से पिता समजी गा कि ये तेस बख़ते ई ऊआ, जेस बख़ते प्रभु यीशुए तेसखे बोलेया था, "तेरा पाऊ जिऊँदा ए”।
\v 54 तेबे तिने और तेसरे सारे कराने विश्वास कित्तेया। ये दूजा अचम्बे रा काम था, जो प्रभु यीशुए यहूदिया ते गलीलो रे आई की दखाया।
\c 5
\s ठतीया साला ते बमार रोगिये खे ठीक करना
\p
\v 1 इना गल्ला ते बाद यहूदिया रा एक त्योआर ऊआ और प्रभु यीशु यरूशलेमो खे गये।
\v 2 यरूशलेमो रे पेडा रे फाटको (प्रवेश द्वार) रे नेड़े एक कुण्ड ए, जेतेखे इब्रानी पाषा रे बेतहसदा बोलोए और तिदे पांज ओसारे (पांदा ते टखे रे प्रवेश द्वार) ए।
\v 3 इना रे बऊत लंगड़े, बमार, अंदे और सूके रे अंग वाळे( पाणिये रे इलणे री उम्मीदा दे) पड़े रे रओ थे।
\v 4 (कऊँकि नियुक्त कित्ते रे बख़तो रे परमेशरो रे स्वर्गदूत कूण्डो रे उतरी की पाणियो खे इलाया करो थे, पाणी इलदे ई जो कोई पईले उतरो था, से ठीक ऊई जाओ था, चाए तेसरी कोई बी बमारी कऊँ नि ओ।)
\v 5 तेती एक आदमी था, जो ठती साला ते बमार था।
\v 6 प्रभु यीशुए तेसखे पड़ेया रा देखी की और ये जाणी की कि से बऊत दिना ते एड़िया ई दशा रे ए, तेसते पूछेया, "क्या तूं ठीक ऊणा चाएया”?
\v 7 तिने बमारे बोलेया, "ओ प्रभु! मांगे कोई आदमी निए कि जेबे पाणी इलाया जाओ, तो माखे कूण्डो रे उतारो, पर मेरे पऊँछणे ते पईले ई कोई दूजा मांते पईले ई उतरी जाओआ"।
\v 8 प्रभु यीशुए तेसखे बोलेया, "उठ और आपणा मांजा चकी की चल-फिर"।
\v 9 से आदमी तेबु ई ठीक ऊई गा और आपणा मांजा चकी की चलणे-फिरने लगेया।
\p
\v 10 से सब़्तो रा दिन था, और तेबे यहूदी तेसखे, जो ठीक ऊई रा था, बोलणे लगे, "आज तो सब़्तो रा दिन ए, तेरा मांजा चकणा ठीक निए"।
\v 11 तिने तिना खे जवाब दित्तेया, "जिने आऊँ ठीक कित्तेया, तिने ई माखे बोलेया कि आपणा मांजा चकी की चल-फिर"।
\v 12 तिने तेसते पूछेया, "से कुण आदमी ए, जिने ताखे बोलेया कि आपणा मांजा चकी की चल-फिर"?
\v 13 पर जो ठीक ऊई गा था, से नि जाणो था कि से कुण ए, कऊँकि तेती जगा रे पीड़ ऊणे री बजअ ते प्रभु यीशु तेथा ते आटी गे थे।
\v 14 इना गल्ला ते बाद से प्रभु यीशुओ खे मन्दरो रे मिलेया। प्रभु यीशुए तेसखे बोलेया, " देख, तूं ठीक ऊई गा रा, दुबारा पाप नि करना, एड़ा नि ओ कि इजी ते जादा मुसिबत तां पाँदे पड़ी जाओ"।
\v 15 तिने आदमीए जायी की यहूदियो गे बताई ता कि जिने आऊँ ठीक करी राखेया से प्रभु यीशु ए।
\v 16 इजी बजअ ते यहूदी प्रभु यीशुओ खे सताणे लगे, कऊँकि सेयो एड़े काम सब़्तो रे दिने करो थे।
\v 17 तेबे प्रभु यीशुए तिना खे बोलेया, "मेरा पिता यबुओ तक काम करोआ और आऊँ बी काम करूँआ"।
\v 18 इजी री बजअ ते यहूदी ओर बी जादा तिना खे काणे री कोशिश करने लगे, कऊँकि से ना बस सब़्तो रे दिनो री बिधी-बिदान तोड़ोआ, बल्कि परमेशरो खे आपणा पिता बोली की आपणे आपु खे परमेशरो जेड़ा मानोआ।
\s पुरो रा अक्क
\p
\v 19 तेबे प्रभु यीशुए तिना खे बोलेया, "आऊँ तुसा खे सच-सच बोलूँआ कि पुत्र आपणे आपु ते कुछ नि करी सकदा, बस से जो पिते खे करदा ऊआ देखोआ, कऊँकि जो-जो काम से करोआ, पुत्र बी तिंयां ई करोआ।
\v 20 कऊँकि पिता पुत्रो ते प्यार राखोआ और जो-जो काम से आपु करोआ, तिना सबी खे से आपणे पुत्रो खे दखाओआ और तेस इना ते बी बड़े काम तेसखे दखाणे, ताकि तुसे हैरान ओ।
\v 21 कऊँकि जिंयां पिता मरे रेया खे उठाळोआ और जिऊँदा करोआ, तिंयां ई पुत्र बी जिना खे चाओआ, जिऊँदा करोआ।
\v 22 पिता केसी रा बी न्याय नि करदा, पर न्याय करने रा सारा काम पुत्रो गे सम्बाळी ता रा।
\v 23 ताकि सब लोक जिंयां पिते रा आदर करोए, तिंयां ई पुत्रो रा बी करो, जो पुत्रो रा आदर नि करदा, से पिते रा आदर पनि करदा, जिने से पेजी राखेया"।
\v 24 आऊँ तुसा खे सच-सच बोलूँआ कि जो मेरा वचन सुणी की मेरे पेजणे वाळे रा विश्वास करोआ, अनंत जीवन तेसरा ई ए और तेस पाँदे दण्डो री आज्ञा नि ऊँदी, बल्कि से मौता ते पार ऊई की जीवनो रे जाई चुकेया रा।
\p
\v 25 "आऊँ तुस खे सच-सच बोलूँआ कि से बखत आओआ, और यबु ए, जिदे मरे रेया लोका, परमेशरो रे पुत्रो री आवाज सुणनी और जिना सुणनी, सेओ जिऊँदे ऊई जाणे।
\v 26 कऊँकि जिंयां पिता आपणे आपु रे जीवन राखोआ, तिंयां ई तिने आपणे पुत्रो खे बी अक्क देयी राखेया कि आपणे आपु रे जीवन राख,
\v 27 बल्कि तेसखे न्याय करने रा अक्क बी देयी राखेया, कऊँकि से मनुष्य रा पुत्र ए।
\v 28 इजी ते हैरान नि ओ, कऊँकि से बखत आऊणा, जेबे जितणे बी कब्रा रे ए, तेसरी आवाज सुणी की निकळी जाणे।
\v 29 जिने-जिने पलाई करी राखी सेयो दुबारा जीवन पाणे खे उठणे और जिने बुराई करी राखी, सेयो दण्ड पाणे खे दुबारा उठणे।
\s यीशुए रे बारे रे गवाई
\p
\v 30 "आऊँ आपणे आपु ते कुछ नि करी सकदा, जेडा सुणुंआ, तेड़ा ई न्याय करूँआ और मेरा न्याय सच्चा ए, कऊँकि आऊँ आपणी इच्छा नि, पर आपणे पेजणे वाळे री इच्छा चाऊँआ।
\v 31 अगर आऊँ आपु ई आपणी गवाई देऊँ, तो मेरी गवाई सच्ची निए।
\v 32 एक ओर ए जो मेरी गवाई देओआ और आऊँ जाणुंआ कि मेरी जो गवाई से देओआ, से सच्ची ए।
\v 33 तुसे यूहन्ने ते पुछाया और तिने सच्चाईया री गवाई दित्ती।
\v 34 पर आऊँ आपणे बारे रे आदमिया री गवाई नि चांदा, तेबे बी आऊँ इना गल्ला इजी खे बोलूँआ, ताकि तुसा खे उध्दार मिलो।
\v 35 से जो बळदा और चमकदा दीऊआ था और तुसा खे कुछ देरा खे तेसरी जोतिया रे मग्न ऊणा अच्छा लगेया।
\p
\v 36 पर जो मांगे गवाई ए, से यूहन्ने री गवाईया ते बड़ी ए, कऊँकि जो काम पिते मांगे पूरा करने खे सम्बाळी राखेया, मतलब- ये ई काम जो आऊँ करूँआ, सेयो मेरे गवा ए कि पिते आऊँ पेजी राखेया।
\v 37 और पिता जिने आऊँ पेजी राखेया, तिने ई मेरी गवाई देयी राखी, तुसे ना कदी तेसरी आवाज सुणी राखी और ना कदी तेसरा रूप देखी राखेया
\v 38 और तेसरे वचनो खे मनो रे नि बठयाळदे, कऊँकि जो तिने पेजी राखेया, तुसे तेसरा विश्वास नि करदे।
\v 39 तुसे पवित्र शास्त्रो रे टोळोए, कऊँकि तुसे समजोए कि तुसा खे अनंत जीवन तिदे मिलोआ और ये से ई ए, जो मेरी गवाई देओआ।
\p
\v 40 तेबे बी तुसे जिन्दगी पाणे खे मांगे नि आऊणा चांदे।
\v 41 आऊँ आदमिया ते आदर नि चांदा।
\v 42 पर आऊँ तुसा खे जाणुआ कि तुसा रे परमेशरो रा प्यार निए।
\v 43 आऊँ आपणे पिते रे नाओ ते आयी रा और तुसे माखे नि मानदे, अगर कोई दूजा आपणे ई नाओ ते आओ, तो तुसा से मानी लणा।
\v 44 तुसे जो एकी-दूजे ते आदर चाओए और से आदर जो एकमात्र परमेशरो री तरफा ते ए, चांदे नि, किंयां विश्वास करी सकोए?
\v 45 ये नि समजो कि मां पिते सामणे तुसा पाँदे दोष लगाणा, तुसा पाँदे तो दोष लगाणे वाळा आया, मतलब- मूसा, जेस पाँदे तुसे विश्वास राखी राखेया।
\v 46 कऊँकि अगर तुसे मूसे रा विश्वास करदे, तो मेरा बी विश्वास करदे, कऊँकि तिने मेरे बारे रे लिखी राखेया।
\v 47 पर अगर तुसे तेसरी लिखी री गल्ला रा विश्वास नि करदे, तो मेरी गल्ला रा किंयां करना”?
\c 6
\s पाँज ह्जार मर्दा खे खुलाणा
\r (मती 14:13-21; मरकुस 6:30-44; लूका 9:10-17)
\p
\v 1 इना गल्ला ते बाद प्रभु यीशु गलीलो रे समुद्रो दे, मतलब-तिबिरियासो समुद्रो ते पार गये।
\v 2 तेबे एक बड़ी पारी पीड़ तिना पीछे आयी गी, कऊँकि जो अचम्बे रे काम प्रभु यीशु बमारा पाँदे करो थे, सेयो तिना खे देखो थे।
\v 3 तेबे प्रभु यीशु पाह्ड़ो पाँदे चढ़ी की आपणे चेलेया साथे तेती बैठी गे।
\v 4 यहूदिया रा फसह रा त्योआर नेड़े था।
\p
\v 5 तेबे प्रभु यीशुए आपणिया आखी चकी की एक बड़ी पीड़ आपु गे आऊँदी ऊई देखी, तेबे फिलिप्पुसो खे बोलेया, "एबे आसे इना खे केथा ते रोटी खरीदी की ल्याऊँ”?
\v 6 पर तिने ये गल्ल तेसखे परखणे खे बोली, कऊँकि सेयो आपु जाणो थे कि मा क्या करना।
\v 7 फिलिप्पुसे तिना खे बोलेया, "दो सौ दीनारा री रोटी तिना खे थोड़ी-थोड़ी करी की बी पूरी नि ऊणी"।
\v 8 तिना रे चेलेया बीचो ते शमौन पतरसो रे पाईए अन्द्रियासे तिना खे बोलेया,
\v 9 "एती एक पाऊ ए, जेसगे पांज जौ रिया रोटिया और दो मछलिया ए, पर इतणे लोका खे यो केयी ऊणियां"?
\p
\v 10 प्रभु यीशुए बोलेया कि "लोका खे बठयाळी दो"। तेती जगा रे बऊत काआ था, तेबे लोक, जिना रे मर्दा री संख्या तकरीबन पांज ह्जरा री थी, तेती बैठी गे।
\v 11 तेबे प्रभु यीशुए सेयो रोटिया लईया और धन्यवाद करी की बैठणे वाळेया खे बांडी तिया और तिंयां ई मछलिया बी जितणिया सेयो चाओ थे, तिना खे बांडी तिया।
\v 12 जेबे सेयो खाई की रज्जी गे, तेबे तिने आपणे चेलेया खे बोलेया, "बचे रे टुकडे कट्ठे करी देओ, कुछ बी सेटणा नि"।
\v 13 तेबे तिने कट्ठे करी ते और बारा टोकरिया परी तिया, जबकि सेयो पांजा रोटिया रे टुकडे थे, जो खाणेवाळेया ते बाद बची रिया थिया।
\v 14 तेबे जो अचम्बे रे काम प्रभु यीशुए करी की दखाए, तिना देखी की लोक बोलणे लगे, "से भविष्यबक्ता जो दुनिया रे आऊणे वाळा था, पक्का ये ई ए"।
\v 15 प्रभु यीशु ये जाणी की कि सेयो माखे राजा बनाणे खे पकड़ना चाओए, फेर सेयो पाह्ड़ो पाँदे कल्ले चली गे।
\s यीशुए रा पाणिए पाँदे चलणा
\r (मती 14:22-33; मरकुस 6:45-52)
\p
\v 16 जेबे सांज ऊई, तेबे तिना रे चेले समुद्रो रे कनारे चली गे
\v 17 और किस्तिया रे चढ़ी की समुद्रो ते पार कफरनहूमो खे जाणे लगे। तेस बख़ते न्हेरा ऊई गा था और प्रभु यीशु यबुओ तक तिना गे नि पऊँछी रे थे।
\v 18 तेबे तूफानो री बजअ ते समुद्रो रे लईरा ऊठणे लगिया।
\v 19 जेबे सेयो किस्तिया रे सैर करदे ऊए तकरीबन तीन चार मील निकळी गे, तेबे तिने प्रभु यीशु समुद्रो रे चलदे ऊए और किस्तिया रे नेड़े आऊँदे ऊए देखे और सेयो डरी गे।
\v 20 पर तिने तिना खे बोलेया, "आऊँ ए, डरो नि"।
\v 21 तेबे सेयो तिना खे किस्तिया रे चढ़ाणे खे त्यार ऊई गे और तेबे से किस्ती फटाफट तेती पऊँछी गी, जेती सेयो जाणा चाओ थे।
\s लोका रा यीशुए खे टोळना
\p
\v 22 दूजे दिने तेसे पीड़े, जो समुद्रो ते पार थी खड़ी री, तिने देखेया कि एती तो एक किस्तिया खे छाडी की ओर कोई किस्ती नि थी और प्रभु यीशु आपणे चेलेया साथे तेसा किस्तिया रे नि चड़े, पर बस तिना रे ई चेले गये।
\v 23 तेबे बी ओर किस्तिया तिबिरियासा ते तेती जगा रे नेड़े आईया, जेती तिने प्रभु यीशुओ रे धन्यवाद करने ते बाद रोटी खाई थी।
\v 24 तेबे जेबे पीड़े देखेया कि एती ना तो प्रभु यीशु ए और ना तिना रे चेले, तेबे सेयो बी किस्तिया रे चढ़ी की प्रभु यीशुओ खे टोळदे ऊए, कफरनहूमो रे पऊँछी गे।
\r यीशु जिन्दगीया री रोटी ए
\p
\v 25 समुद्रो ते पार जेबे सेयो प्रभु यीशुओ खे मिले तेबे तिने बोलेया, "ओ गुरू! तुसे एती कदी आये”?
\v 26 प्रभु यीशुए जवाब दित्तेया, "आऊँ तुसा खे सच-सच बोलूँआ कि तुसे माखे इजी री खातर नि टोळदे कि तुसे मेरे अचम्बे रे काम देखो, पर इजी री खातर कि तुसे रोटिया खाई की रज्जी जाओ।
\v 27 नाशवान रोटिया खे मईणत नि करो, पर तेसा रोटिया खे, जो अनंत जीवनो तक रओई, जो मनुष्य रे पुत्रो तुसा खे देणी, कऊँकि पिते, मतलब- परमेशरे तेस पाँदे ई छाप लगाई राखी"।
\v 28 तिने प्रभु यीशुओ खे बोलेया, "परमेशरो रे काम करने खे आसे क्या करूँ”?
\v 29 प्रभु यीशुए बोलेया, "परमेशरो रा काम ये कि तुसे तेस पाँदे, जो तिने पेजी राखेया, विश्वास करो"।
\v 30 तेबे तिने तिना खे बोलेया, "तेबे तुसे कुण जा चिह्न् दखाओ कि आसे तेस देखी की तुसा पाँदे विश्वास करिये, तुसे कुण जा काम दखाओए”?
\v 31 आसा रे बाप-दादे जंगळो रे मन्ना खाया, जिंयां लिखी राखेया कि, "तिने तिना खे खाणे खे स्वर्गो ते रोटी दित्ती"।
\v 32 प्रभु यीशुए तिना खे बोलेया, "आऊँ तुसा खे सच-सच बोलूँआ कि मूसे सेयो रोटिया तुसा खे स्वर्गो ते नि दित्तिया, बल्कि मेरा पिता तुसा खे सच्ची रोटिया स्वर्गो ते देओआ।
\v 33 कऊँकि परमेशरो री रोटी से ई ये, जो स्वर्गो ते ऊतरी की दुनिया खे जीवन देओई"।
\v 34 तेबे तिने तिना खे बोलेया, "ओ प्रभु! एसा रोटिया आसा खे सदा देया कर"।
\p
\v 35 प्रभु यीशुए तिना खे बोलेया, "जीवनो री रोटी आऊँ ए; जो मांगे आऊणा, से कदी पूखा नि ऊणा और जेस मां पाँदे विश्वास करना, से कदी त्याया नि ऊणा।
\v 36 पर मैं तुसा खे बोलेया था कि तुसे आऊँ देखी बी लया रा, तेबे बी विश्वास नि करदे।
\v 37 जो कुछ पिता माखे देओआ, से सब मांगे आऊणा। जो कोई मांगे आऊणा से मां कदी नि निकयाळना।
\v 38 कऊँकि आऊँ आपणी इच्छा नि बल्कि आपणे पेजणे वाळे री इच्छा पूरी करने खे स्वर्गो ते उतरी रा"।
\v 39 और मेरे पेजणे वाळे री इच्छा ये कि, जो कुछ तिने माखे देयी राखेया, तिजी बीचो ते आऊँ कुछ नि रचाऊँ, पर तेस आखरी दिना रे फेर जिऊँदा करूँ।
\v 40 कऊँकि मेरे पिते री इच्छा ये कि, "जो कोई पुत्रो खे देखो और तेस पाँदे विश्वास करो, से अनंत जीवन पाओ और मां से आखरी दिनो रे फेर जिऊँदा करना"।
\p
\v 41 तेबे यहूदी तिना पाँदे कुड़कुड़ाणे लगे, कऊँकि तिने बोलेया था कि 'जो रोटी स्वर्गो ते उतरी, से आऊँ ई ये'।
\v 42 तेबे तिने बोलेया, "क्या ये यूसुफो रा पाऊ यीशु निए, जेसरे माये-बाओ खे आसे जाणुंए? तेबे ये कऊँ बोलोआ कि आऊँ स्वर्गो ते उतरी रा”?
\v 43 प्रभु यीशुए तिना खे जवाब दित्तेया, "आपु बीचे नि कुड़कुड़ाओ।
\v 44 कोई मांगे नि आई सकदा, जदुओ तक पिता, जिने आऊँ पेजी राखेया, तेसखे खींजी ना लओ और आऊँ तेसखे आखरी दिनो रे फेर जिऊँदा नि करी देऊँ।
\v 45 भविष्यबक्ता रे लेखो रे ये लिखी राखेया, "सेयो सब परमेशरो री तरफा ते सखाए रे ऊणे, जिने किने बी पिते ते सुणेया और सीखी राखेया, से मांगे आओआ"।
\v 46 ये नि कि किने पिता देखी राखेया, पर जो परमेशरो री तरफा ते ए, बस तिने ई परमेशर देखी राखेया।
\p
\v 47 आऊँ तुसा खे सच-सच बोलूँआ कि जो कोई विश्वास करोआ, अनंत जीवन तेसरा ई ए।
\v 48 "जीवनो री रोटी आऊँ ई ये"।
\v 49 तुसा रे बाप-दादे जंगळो रे मन्ना खाया और मरी गे।
\v 50 ये से रोटी ये, जो स्वर्गो ते उतरोई, ताकि आदमी तिजी बीचो ते खाओ और मरो नि।
\v 51 "जीवनो री रोटी, जो स्वर्गो ते उतरी, से आऊँ ई ये। अगर कोई इजी रोटिया ते खाओ, तो सदा जिऊँदा रणा और जो रोटी मां दुनिया रे जीवनो खे देणी, से मेरा मास ए"।
\p
\v 52 ये सुणी की यहूदी आपु बीचे लड़ने लगे, "ये आदमी किंयां आसा खे आपणा मास खाणे खे देयी सकोआ”?
\v 53 प्रभु यीशुए तिना खे बोलेया, "आऊँ तुसा खे सच-सच बोलूँआ कि जदुओ तक मनुष्य रे पाऊओ रा मास नि खाओ और तेसरा खून नि पियो, तुसा रे जीवन निए"।
\v 54 "जो मेरा मास खाओआ और मेरा खून पियोआ, अनंत जीवन तेसरा ई ए; और मां आखरी दिनो रे से फेर जिऊँदा करना।
\v 55 कऊँकि मेरा मास ई तो खाणे री चीज़ ए और मेरा खून ई तो पीणे री चीज़ ए।
\v 56 जो मेरा मास खाओआ और मेरा खून पियोआ, से मांदे पक्का बणेया रा रओआ और आऊँ तेसरे।
\v 57 जियां जिऊँदे पिते आऊँ पेजी राखेया और आऊँ पिते री बजअ ते जिऊँदा ए, तिंयां ई से बी, जो माखे खाओगा, जिऊँदा रणा।
\v 58 जो रोटी स्वर्गो ते उतरी, ये ई ए। तेसा रोटिया जेड़ी निए, जो बाप-दादेया खाई और मरी गे, जो कोई एसा रोटिया खाओगा, से सदा जिऊँदा रणा"।
\v 59 यो गल्ला प्रभु यीशुए कफरनहूमो रे आराधनालय दे, उपदेश देंदे ऊए बोलिया।
\s अनन्त जिन्दगिया रे वचन
\p
\v 60 तेबे तिना रे चेलेया बीचो ते कई जणे ये सुणी की बोलेया, "यो गल्ला तो कठोर ए, इना कुण सुणी सकोआ”?
\v 61 प्रभु यीशु आपणे मनो रे ये जाणी की कि मेरे चेले आपु बीचे एती गल्ला पाँदे कुड़कुड़ाओए, तिना ते पूछेया, "क्या तुसा खे इना गल्ला ते ठोकर लगोई?
\v 62 और अगर तुसे मनुष्य रे पुत्रो खे, जेती से पईले था, तेती ऊबो खे जांदे ऊए देखोगे, तो क्या ऊणा?
\v 63 आत्मा तो जीवनदायक ए, शरीरो ते कुछ फाईदा निए, जो गल्ला मैं तुसा खे बोली राखिया, सेयो आत्मा ए और जीवन बी ए।
\v 64 पर तुसा बीचो ते कई जणे तो एड़े ए, जो विश्वास नि करदे, कऊँकि यीशु तो पईले ते ई जाणो था कि जो विश्वास नि करदे, सेयो कुणे? और केस आऊँ पकड़वाणा”?
\v 65 और तिने बोलेया, "तेबे ई तो मैं तुसा खे बोलेया था कि जदुओ तक केसी खे पिते री तरफा ते ये बरदान नि दित्तेया जाओ, तदुओ तक से मांगे नि आई सकदा"।
\s पतरसो रा विश्वास
\p
\v 66 ये सुणी की तिना रे चेलेया बीचो ते कई जणे उल्टे फिरी गे और तिजी बाद तिना साथे नि चले।
\v 67 तेबे प्रभु यीशुए तिना बारा चेलेया खे बोलेया, "क्या तुसे बी जाणा चाओए”?
\v 68 शमौन पतरसे तिना खे जवाब दित्तेया, "ओ प्रभु! आसे केसगे जाऊँ? अनंत जीवनो री गल्ला तो तुसा गे ई ये
\v 69 और आसे विश्वास कित्तेया और जाणी गे रे कि परमेशरो रा पवित्र जन तूं ई ये"।
\v 70 प्रभु यीशुए तिना खे बोलेया, "क्या मैं तुसे बारा जणे नि चूणी राखे? तेबे बी तुसा बीचो ते एक आदमी शैतान ए"।
\v 71 ये तिने शमौन इस्करियोतियो रे पाऊ यहूदा रे बारे रे बोलेया था, कऊँकि ये ई तिना बारा बीचो ते था, जो प्रभु यीशुओ खे पकड़वाणे वाळा था।
\c 7
\s यीशु और तेसरे पाई
\p
\v 1 इना गल्ला ते बाद प्रभु यीशु गलीलो रे कुमदे-फिरदे रये, कऊँकि यहूदी तिना खे काणे री कोशिश करने लगी रे थे, तेबे ई तो सेयो यहूदिया रे कूमणा नि चाओ थे।
\v 2 यहूदिया रा चूंगड़िया रा त्योआर नड़े था।
\v 3 तेबे तिना रे पाईये तिना खे बोलेया, "एथा ते यहूदिया खे चली जा, ताकि जो काम तूं करेया, तिना तेरे चेले तेती बी देखो।
\v 4 कऊँकि एड़ा कोई नि ऊणा, जो मशुर ऊणा चाओ और लुकी की काम करो, अगर तूं इना काम करोआ, तो आपु खे दुनिया रे सामणे ल्याओ"।
\v 5 कऊँकि तिना रे पाई बी तिना पाँदे विश्वास नि करो थे।
\v 6 तेबे प्रभु यीशुए तिना खे बोलेया, "मेरा बख़त यबु नि आई रा, पर तुसा रिया तंईं सारा बखत ए।
\v 7 दुनिया तुसा ते बैर नि करी सकदी, पर से मांते बैर करोई, कऊँकि आऊँ तेसा रे बिरोदो रे ये ई गवाई देऊँआ कि तेसा रे काम बुरे ए।
\v 8 तुसे त्योआरो रे जाओ, आऊँ यबु एस त्योआरो खे नि जाई सकदा, कऊँकि यबुओ तक मेरा बख़त पूरा नि ऊई रा"।
\v 9 प्रभु यीशु तिना साथे इना गल्ला करी की गलीलो रे ई रयी गे।
\s चोंपड़िया रे त्योआरो रे यीशु
\p
\v 10 पर जेबे तिना रे पाई त्योआरो खे चली गे, तेबे सेयो आपु बी सामणे नि, पर चोरिये जे चली गे।
\v 11 तेबे यहूदी त्याआरो रे तिना खे ये बोली की टोळने लगे कि, "से केयी ए”?
\v 12 और लोका बीचे चोरिये-चोरिये तिना रे बारे रे मुखती गल्ला ऊईया, बऊत जणे बोलो थे, "से खरा आदमी ए और कई जणे बोलो थे कि नई, से तो लोका खे भरमाओआ"।
\v 13 तेबे बी यहूदियो रे डरो रे मारे कोई बी आदमी तिना रे बारे खुली की नि बोलो था।
\s त्योआरो रे यीशुए रा उपदेश
\p
\v 14 जेबे त्याआरो रे आदे दिन बीती गे, तेबे प्रभु यीशु मन्दरो रे जाई की उपदेश देणे लगे।
\v 15 तेबे यहूदिये हैरान ऊई की बोलेया, "एसखे बिना पढ़े बिद्या केथा ते आई गी”?
\v 16 प्रभु यीशुए तिना खे बोलेया, "मेरा उपदेश मेरा नि, बल्कि मेरे पेजणे वाळे रा ए।
\v 17 अगर कोई तेसरी इच्छा पाँदे चलोआ, तो तेसखे एस उपदेशो रे बारे रे पता लगी जाणा कि ये परमेशरो रिया तरफा तेया आऊँ आपु ते बोलूँआ।
\v 18 जो आपु ते कुछ बोलोआ, से आपणी तारीफ चाओआ, पर जो आपणे पेजणे वाळे री तारीफ चाओआ, से ई सच्चा ए और से पापी निए।
\v 19 क्या मूसे तुसाउ खे व्यवस्था नि देयी राखी?तेबे बी तुसा बीचो ते कोई बी व्यवस्था पाँदे नि चलदा। तुसे माखे काणा कऊँ चाओए”?
\p
\v 20 लोके जवाब दित्तेया, "तांदे प्रेत आत्मा ए, ताखे कुण काणा चाओआ"।
\v 21 प्रभु यीशुए तिना खे जवाब दित्तेया, "मैं एक काम कित्तेया और तुसे सब हैरानी करोए।
\v 22 इजी री बजअ ते मूसे तुसा खे खतने री आज्ञा देयी राखी( ये नि कि से मूसे री तरफा ते, पर तुसा रे बाप-दादेया ते चलदी आई री) और तुसे सब़्तो रे दिने आदमिया रा खतना करोए।
\v 23 तेबे ई तो सब़्तो रे दिने आदमिए रा खतना करेया जाओआ, ताकि मूसे री व्यवस्था री आज्ञा टळी नि जाओ, तो तुसे मां पाँदे रोष कऊँ करोए कि मैं सब़्तो रे दिने एक आदमी अच्छी रीतिया ते ठीक कित्तेया।
\v 24 मूं देखी की न्याय नि करो, पर ठीक-ठीक न्याय करो"।
\s क्या यीशु ई मसीह ए?
\p
\v 25 तेबे कई यरूशलेमी बोलणे लगे, "क्या ये से ई निए, जेसखे काणे री कोशिश ऊणे लगी री?
\v 26 पर देखो, ये तो खुल्मखुल्ला गल्ला करोआ और कोई एसखे कुछ नि बोलदा, केथी एड़ा तो निए कि सरदारे सच-सच जाणी ला रा कि ये ई मसीह ए?
\v 27 एसखे तो आसे जाणुए कि ये केथो रा ए; पर मसीह जेबे आऊणा, तेबे केसी नि जाणना कि से केथो रा ए”?
\v 28 तेबे प्रभु यीशुए मन्दरो रे उपदेश देंदे ऊए जोरी की बोलेया कि "तुसे माखे जाणोए और ये बी जाणोए कि आऊँ केथो रा ए, आऊँ आपु ते नि आई रा, पर माखे पेजणे वाळा सच्चा ए, तेसखे तुसे नि जाणदे।
\v 29 आऊँ तेसखे जाणुआ, कऊँकि आऊँ तेसरी तरफा ते और तिने आऊँ पेजी राखेया"।
\v 30 तेबे तिने सेयो पकड़ना चाए, पर तेबे बी किने बी तिना पाँदे आथ नि पाया, कऊँकि तिना रा बख़त यबुओ तक नि आई रा था।
\v 31 तेबे बी पीड़ा बीचो ते कई जणे तिना पाँदे विश्वास कित्तेया और बोलणे लगे, "मसीह जेबे आऊणा, तो क्या एसते जादा अचम्बे रे काम दखाणे, जो इने दखाए”?
\s यीशुए खे पकड़ने री कोशिश
\p
\v 32 फरीसिये, लोका ते तिना रे बारे रे यो गल्ला चोरिये-चोरिये करदे ऊए सुणिया और बड़ा पुरोईत और फरीसिये तिना खे पकड़ने खे सिपाई पेजे।
\v 33 तेबे प्रभु यीशुए बोलेया, "आऊँ थोड़ी देर तक ओर तुसा साथे ए, तेबे आपणे पेजणे वाळे गे चली जाणा।
\v 34 तुसा आऊँ टोळना, पर मिलणा नि और जेती आऊँ ए, तेती तुसे आई नि सकदे"।
\v 35 तेबे यहूदिए आपु बीचे बोलेया, "ये केयी जाणा, कि आसा खे नि मिलणा? क्या ये तिना बीचे जाणा, जो यूनानो रे तित्तर-बित्तर ऊई की रओ ए और यूनानिया खे बी उपदेश देओगा?
\v 36 ये क्या गल्ल ए, जो इने बोली कि, "तुसा आऊँ टोळना, पर मिलणा नि और जेती आऊँ ए, तेती आई नि सकदे”?
\s जिन्दगिया रे पाणिए रिया नदिया
\p
\v 37 तेबे त्योआरो रे अंतो रे दिने, जो खास दिन था, प्रभु यीशु खड़े ऊई गे और आका पाई की बोलेया, "अगर कोई त्याया ए, तो मांगे आई की पियो"।
\v 38 जो मां पाँदे विश्वास करोगा, जेड़ा पवित्र शास्त्रो रे लिखी राखेया, "तेसरे दिलो ते जिन्दगिया रे पाणियो रिया नदिया बईंदिया निकळनिया"।
\v 39 तिने ये वचन पवित्र आत्मा रे बारे रे बोलेया, जो तिना पाँदे विश्वास करने वाळेया खे मिलणे वाळी थी, कऊँकि आत्मा यबुओ तक नि उतरी रा था, कऊँकि प्रभु यीशु यबुओ तक आपणी महिमा रे नि पऊँछेया था।
\v 40 तेबे पीड़ा बीचो ते किने-किने ये गल्ला सुणी की बोलेया, "सच्ची ये ई से भविष्यबक्ता ए"।
\v 41 कईये बोलेया, "ये मसीह ए, पर कईये बोलेया कऊँ? क्या मसीह गलीलो ते आऊणा?
\v 42 क्या पवित्र शास्त्रो रे नि लिखी राखेया कि मसीह दाऊदो रे कुलो रे और बैतलहमो रे गांव ते आऊणा, जेती दाऊद रओ था"?
\v 43 तेबे तिना री बजअ ते लोका बीचे फूट पड़ी गी।
\v 44 तिना बीचो ते कई जणे प्रभु यीशुओ खे पकड़ना चाओ थे, पर किने बी तिना पाँदे आथ नि पाया।
\s यहूदी अगुवों रा अविश्वास
\p
\v 45 तेबे सिपाई, बड़े पुरोईत और फरीसियो गे वापस आया, तेबे तिने तिना खे बोलेया, 'तुसे तेसखे कऊँ नि ल्याए'?
\v 46 सिपाइये बोलेया, "किने बी आदमिए कदी बी एड़िया गल्ला नि बोलिया"।
\v 47 फरीसिये सिपाईया खे बोलेया कि क्या तुसे बी भरमाई गे दे?
\v 48 क्या सरदार और फरीसिया बीचो ते किने बी तेस पाँदे विश्वास करी राखेया?
\v 49 पर यो लोक जो व्यवस्था नि जाणदे, स्रापित ए"।
\v 50 निकुदेमुसे जो पईले तेसगे आया था और तिना बीचो ते एक था, तिना खे बोलेया,
\v 51 "क्या आसा री व्यवस्था केसी आदमिये खे, जदुओ तक तेसरी सुणी की जाणी नि लओ कि से क्या करोए; दोषी मानोई”?
\v 52 तिने तेसखे जवाब दित्तेया, "क्या तूं बी गलीलो राए, टोळ और देख कि गलीलो ते कोई बी भविष्यबक्ता प्रगट नि ऊई सकदा"।
\v 53 तेबे सब आपणे-आपणे कअरो खे चली गे।
\c 8
\s व्याभिचारिणिया खे माफी
\p
\v 1 तेबे प्रभु यीशु जैतून रे पाह्ड़ो पाँदे चली गे।
\v 2 जेबे प्याग ऊई, तेबे फेर मन्दरो खे आई गे और सब लोक तिना गे आई गे और प्रभु यीशु तिना खे बैठी की उपदेश देणे लगे।
\v 3 तेबे शास्त्री और फरीसी एक जवाणसा खे ल्याए, जो व्याभिचार करदे ऊए पकड़ी थी और तेसा खे बीचे खड़ी करी की प्रभु यीशुओ खे बोलेया,
\v 4 "ओ गुरू! ये जवाणस व्याभिचार करदे ऊए पकड़ी राखी।
\v 5 व्यवस्था रे मूसे आसा खे आज्ञा देयी राखी कि एड़िया जवाणसा खे पत्थराव करना चाईयो। तो तुसे एसा जवाणसा रे बारे रे क्या बोलोए”?
\v 6 तिने तिना खे परखणे खे ये गल्ल बोली, ताकि तिना रे दोष लगाणे खे कोई गल्ल पकड़ो, पर प्रभु यीशु चुकी की गूठिये की जमीना पाँदे लिखणे लगे।
\v 7 जेबे सेयो तिना ते पुछदे ई रये, तेबे तिने सीदे ऊई की तिना खे बोलेया, "तुसा बीचो ते जो निष्पाप ए से ई एसा पाँदे पईले पात्थर बाओ"।
\v 8 और तेबे फेर चुकी की जमीना पाँदे गुठिया साथे लिखणे लगे।
\v 9 पर सेयो ये सुणी की बडेया ते लयी की छोटेया तक, एक-एक करी की निकळी गे और प्रभु यीशु कल्ले रयी गे और जवाणस तेथी बीचे खड़ी री रयी गी।
\v 10 प्रभु यीशुए सीदे ऊई की तेसा खे बोलेया, "ओ जवाणसे! सेयो केयी गे? क्या किने बी तां पाँदे दण्डो री आज्ञा नि दित्ती”?
\v 11 तेसे बोलेया, "ओ प्रभु! किने पनि"। प्रभु यीशुए बोलेया कि "आऊँ बी तां पाँदे दण्डो री आज्ञा नि देंदा, जा और फेर पाप नि करना"।
\s यीशु दुनिया री जोति
\p
\v 12 तेबे प्रभु यीशुए फेर लोका खे बोलेया, "दुनिया री जोति आऊँ ई ये, जो मां पीछे आऊणा, से न्हेरे रे नि चलणा, बल्कि जीवनो री जोति पाओगा"।
\v 13 फरीसिये तिना खे बोलेया, "तूं आपणी गवाई आपु देओआ, तेरी गवाई ठीक निए"।
\v 14 प्रभु यीशुए तिना खे बोलेया, "बेशक आऊँ आपणी गवाई आपु ई देंऊँआ, तेबे बी मेरी गवाई ठीक ए, कऊँकि आऊँ जाणुंआ कि आऊँ केथा ते आई रा और केथो खे जाऊँआ? पर तुसे नि जाणदे कि आऊँ केथा ते आई रा और केथो खे जाऊँआ?
\v 15 तुसे शरीरो रे मुताबिक न्याय करोए, आऊँ केसी रा न्याय नि करदा
\v 16 और अगर आऊँ न्याय करूँ बी, तो मेरा न्याय सच्चा ए, कऊँकि आऊँ कल्ला निए, आऊँ ए और पिता ए, जिने आऊँ पेजी राखेया।
\v 17 तुसा री व्यवस्था रे बी लिखी राखेया कि दो जणेया री गवाई मिली की ठीक ओई,
\v 18 एक तो आऊँ आपणी गवाई देऊँआ और दूजा पिता मेरी गाई देओआ, जिने आऊँ पेजी राखेया"।
\v 19 तिने तिना खे बोलेया, "तेरा पिता केयी ए”? प्रभु यीशुए बोलेया, "ना तुसे माखे जाणदे और ना मेरे पिते खे, अगर तुसे माखे जाणदे तो मेरे पिते खे बी जाणदे"।
\v 20 यो गल्ला तिने मन्दरो रे उपदेश देंदे ऊए पण्डार कअरो रे बोलिया और किने बी सेयो पकड़े नि, कऊँकि यबुओ तक तिना रा बख़त नि आई रा था।
\s आपणे बारे रे यीशुए रा बोलणा
\p
\v 21 तिने फेर तिना खे बोलेया, "आऊँ जाणुंआ कि तुसा आऊँ टोळना और आपणे पापो रे मरने। जेती आऊँ जाऊँआ, तेती तुसे नि आई सकदे"।
\v 22 तेबे यहूदिये बोलेया, "क्या ये आपणे आपु खे कायी देओगा, जो बोलोआ, "जेती आऊँ जाऊँआ तेती तुसे नि आई सकदे"?
\v 23 प्रभु यीशुए तिना खे बोलेया, "तुसे ऊँदले ए और आऊँ उबला ए, तुसे संसारो रे ए और आऊँ संसारो रा निए।
\v 24 तेबे ई तो मैं तुसा खे बोलेया कि तुसे आपणे पापो ते मरने, कऊँकि अगर तुसे विश्वास नि करोगे कि आऊँ से ई ये, तो आपणे पापो रे मरने"।
\v 25 तिने तिना खे बोलेया, "तूं कुणे”? प्रभु यीशुए तिना खे बोलेया कि "से ई ए, जो शुरुओ ते तुसा खे बोलदा ऊआ आई रा,
\v 26 तुसा रे बारे रे मां बऊत कुछ बोलणा और फैंसला करना ए, पर मेरा पेजणे वाळा सच्चा ए और जो मैं तेसते सुणी राखेया, से ई दुनिया खे बोलूँआ"।
\v 27 सेयो ये नि समजे कि ये आसा गे पिते रे बारे रे लगी रा बोलणे।
\v 28 तेबे प्रभु यीशुए बोलेया, "जेबे तुसा मनुष्य रा पुत्र ऊचे पाँदे चढ़ाणा, तेबे जाणना कि आऊँ से ई ए, आपणे आपु ते कुछ नि करदा, बल्कि जिंयां पिते माखे सखयाळी राखेया, तिंयां ई इना गल्ला खे बोलूँआ।
\v 29 माखे पेजणे वाळा मां साथे ए, तिने आऊँ कल्ला नि छाडी राखेया, कऊँकि आऊँ सदा से ई काम करूँआ, जेते साथे से खुश ओ आ"।
\v 30 सेयो इना गल्ला बोलणे ई लगी रे थे कि बऊत जणेया तिना पाँदे विश्वास कित्तेया।
\s सच्चो तुसे आजाद करने
\p
\v 31 तेबे प्रभु यीशुए तिना यहूदिया खे, जिने तिना पाँदे विश्वास कित्तेया था, बोलेया, "अगर तुसे मेरे वचनो रे बणे रे रओगे, तो सच्ची मेरे चेले ठईरने।
\v 32 तुसा सच जाणना और सच्चो तुसे आजाद करने"।
\v 33 तिने प्रभु यीशुओ खे बोलेया, "आसे तो अब्राहमो रे कुलो ते ए और कदी केसी रे दास नि ऊए। तेबे तुसे कऊँ बोलोए कि तुसे आजाद ऊई जाणे”?
\p
\v 34 प्रभु यीशुए तिना खे जवाब दित्तेया, "आऊँ तुसा खे सच-सच बोलूँआ कि जो कोई पाप करोआ, से पापो रा दास ए।
\v 35 दास सदा कअरे नि रंदा, पाऊ सदा कअरे रओआ।
\v 36 तेबे अगर पुत्र तुसा खे आजाद करोगा, तो सच्ची तुसे आजाद ऊई जाणे।
\v 37 आऊँ जाणुंआ कि तुसे अब्राहमो रे कुलो ते ए, तेबे बी मेरा वचन तुसा रे दिलो रे नि बसदा, तेबे ई तो तुसे माखे काणा चाओए।
\v 38 आऊँ से ई बोलूँआ, जो मैं पिते गे देखी राखेया और तुसे सेई करदे रओए, जो तुसे आपणे पिते ते सुणी राखेया"।
\p
\v 39 तिने बोलेया, “आसा रा पिता तो अब्राहम ए”। प्रभु यीशुए तिना खे बोलेया, "अगर तुसे अब्राहमो री ल्वाद ऊँदे तो अब्राहमो जेड़े काम करदे"।
\v 40 पर एबे तुसे मा जेड़े आदमियो खे काणा चाओए, जिने तुसा गे से सच्चा वचन बताया, जो परमेशरो ते सुणेया, ये तो अब्राहमे नि कित्तेया था"।
\v 41 तुसे आपणे पिते जेड़ा काम करोए। तिने प्रभु यीशुओ खे बोलेया, "आसे व्याभिचारो ते नि जम्मी रे, आसा रा एक ई पिता ए, मतलब-परमेशर"।
\v 42 प्रभु यीशुए तिना खे बोलेया, "अगर परमेशर तुसा रा पिता ऊँदा, तो तुसे मां साथे प्यार राखदे, कऊँकि आऊँ परमेशरो री तरफा ते आई रा, आऊँ आपु ते नि आई रा, बल्कि तिने ई आऊँ पेजी राखेया।
\v 43 तुसे मेरी गल्ल कऊँ नि समजदे? क्या तेबे कि तुसे मेरा वचन नि सुणी सकदे?
\v 44 तुसा रा पिता शैतान ए और तुसे आपणे पिते री इच्छा पूरी करना चाओए। से तो शुरुओ ते ई अत्यारा ए और सच्चो पाँदे खड़ा नि रंदा, कऊँकि सच तेसरे आया ई नि, जेबे से चूठ बोलोआ, तेबे से आपणे ई सबाओ ते बोलोआ, कऊँकि से चूठा ए, बल्कि चूठो रा पिता ए।
\v 45 पर आऊँ जो सच बोलूँआ, तेबे ई तो तुसे मेरा विश्वास नि करदे।
\v 46 तुसा बीचो ते कुण माखे पापी ठराओआ? अगर आऊँ सच बोलूँआ, तो तुसे मेरा विश्वास कऊँ नि करदे?
\v 47 जो परमेशरो ते ओआ, से परमेशरो री गल्ला सुणोआ और तुसे तेबे नि सुणदे, कऊँकि परमेशरो री तरफा ते निए"।
\s यीशु और अब्राहम
\p
\v 48 ये सुणी की यहूदिये तिना खे बोलेया, "क्या आसे ठीक नि बोलदे कि तूं सामरी ए और तांदे दुष्टात्मा ए”?
\v 49 प्रभु यीशुए जवाब दित्तेया, "मांदे दुष्टात्मा निए, पर आऊँ आपणे पिते रा आदर करूँआ और तुसे मेरा आदर नि करदे।
\v 50 पर आऊँ आपणी तारीफ नि चांदा, पर आ, एक तो आए, जो चाओआ और न्याय करोआ।
\v 51 आऊँ तुसा खे सच-सच बोलूँआ कि अगर कोई आदमी मेरे वचनो पाँदे चलोगा, तो तेस अनंतकालो तक मौत नि देखणी"।
\v 52 यहूदिए प्रभु यीशुओ खे बोलेया, "एबे तो आसे जाणी ला रा कि तांदे दुष्टात्मा ए, अब्राहम तो मरी गा रा और भविष्यबक्ता बी मरी गे रे और तूं बोलेया कि जो कोई मेरे वचनो पाँदे चलोगा, तो तेसखे अनंतकालो तक मौत नि आऊणी"।
\v 53 आसा रा पिता अब्राहम तो मरी गा रा क्या तूं तेसते बड़ा ए? भविष्यबक्ता बी मरी गे रे, तूं आपणे आपु खे क्या समजेया?
\p
\v 54 प्रभु यीशुए बोलेया, "अगर आऊँ आपणी महिमा आपु ई करने लगी जाऊँ, तो मेरी महिमा कुछ निए, पर मेरी महिमा करने वाळा मेरा पिता ए, जेसखे तुसे बोलोए कि आसा रा परमेशर ए।
\v 55 तुसे तो से नि जाणेया, पर आऊँ तेसखे जाणुंआ, और अगर बोलूँ कि आऊँ तेसखे नि जाणदा, तो आऊँ तुसा जेड़ा चूठा ठईरूँगा, पर आऊँ तेस खे जाणुंआ और तेसरे वचनो पाँदे चलूँआ।
\v 56 तुसा रा पिता अब्राहम मेरा दिन देखणे री इच्छा रे बऊत मग्न था और तिने देखेया और खुश ऊआ"।
\v 57 यहूदिये तिना खे बोलेया, "यबूओ तक तूं पंजा साला रा नि ऊआ, तेबे बी तैं अब्राहम देखी राखेया”?
\v 58 प्रभु यीशुए तिना खे बोलेया, "आऊँ तुसा खे सच-सच बोलूँआ कि अब्राहमो रे पैदा ऊणे ते पईले, आऊँ ए",
\v 59 तेबे तिने प्रभु यीशुओ खे बाणे खे पात्थर चके, पर प्रभु यीशु लुकी की मन्दरो ते निकळी गे"।
\c 9
\s जन्मो रे अन्दे खे देखणे रा दान
\p
\v 1 तेबे जांदे ऊए तिने एक आदमी देखेया, जो जन्मो ते ई अंदा था।
\v 2 तेबे तिना रे चेलेया तिना ते पूछेया, "ओ गुरू! किने पाप कित्तेया था, इने आदमिए, जो अंदा जम्मेया या एसरे माए-बाओ”?
\v 3 प्रभु यीशुए जवाब दित्तेया, "ना तो इने पाप करी राखेया और ना एसरे माए-बाओ, पर ये तेबे ऊआ, ताकि परमेशरो रे काम एस पाँदे प्रगट ओ।
\v 4 जिने आऊँ पेजी राखेया, आसा खे जरूरी ये कि आसे तेसरे काम दिनो-दिने ई नपटयाई देऊँ, कऊँकि से रात आऊणे वाळीए, जिदे कोई काम नि करी सकदा।
\v 5 जदुओ तक आऊँ दुनिया रे ए, तदुओ तक, दुनिया री जोति ए"।
\v 6 ये बोली की तिने जमीना पाँदे थूकेया और तेस थूको साथे माट्टी सीन्नी कित्ती और से माटी तेस अंदे रिया आखी रे लगाई की
\v 7 तेसखे बोलेया, "जा और शीलोहो रे कूण्डो रे तोयी लो”( जेतेरा मतलब- पेजे रा ए ) तेबे तिने जायी की तोईया और देखदा ऊआ आया।
\v 8 तेबे पड़ोसिये और जिने से पईले पीख मांगदा ऊआ देखेया था, बोलणे लगे, "क्या ये से ई निए, जो बैठेया रा पीख मांगो था”?
\v 9 कईये बोलेया, "ये से ई ए”, कईये बोलेया, "ये तो तेसरा हमशक्ल ए”। तिने बोलेया, "आऊँ से ई ए"।
\v 10 तेबे सेयो तेसते पूछणे लगे, "तेरिया आखी किंयां खुलिया”?
\v 11 तेबे तिने बोलेया, "यीशु नाओ रे एक आदमिए माट्टी सेड़ी और मेरी आखी रे लगाई और माखे बोलेया, 'शीलोहो रे जाई की तोई लो'। तेबे आऊँ गया और तोयी की देखणे लगी गा।
\v 12 तिने तेसते पूछेया, 'से केयी ए'? तिने बोलेया, 'आऊँ नि जाणदा'।
\s फरीसिया रे जरिए ठीक ऊणे री जांच-पड़ताळ
\p
\v 13 तेबे लोक तेसखे, जो पईले अंदा था, फरीसीये गे लयी गे।
\v 14 जेस दिने प्रभु यीशुए माट्टी सेड़ी की तेसरी आखी खोलिया थिया, से सब़्तो रा दिन था।
\v 15 तेबे फरीसिये बी तेसते पूछेया, "तेरिया आखी किंयां खुली गिया”? तिने बोलेया, 'तिने मेरी आखी रे माट्टी लगाई, तेबे मैं तोईया और एबे देखणे लगेया।
\v 16 तेबे कई फरीसी बोलणे लगे, "ये आदमी परमेशरो री तऱफा ते निए, कऊँकि से सब़्तो रा दिन नि मानदा"। ओरी बोलेया कि पापी आदमी किंयां एड़े चिह्न् दखाई सकोआ? तेबे तिना बीचे फूट पड़ी गी।
\v 17 तिने तेस अंदे खे फेर बोलेया, "जिने तेरी आखी खोलिया तूं तेसरे बारे रे क्या बोलेया”? तिने बोलेया, "से भविष्यबक्ता ए"।
\p
\v 18 पर यहूदिया खे विश्वास नि ऊआ कि ये अंदा था और एबे देखोआ, जदुओ तक तिने तेसरे माये-बाओ बुलाई की
\v 19 सेयो नि पुछी ले कि क्या ये तुसा रा पाऊ ए, जेसखे तुसे बोलोए कि अंदा जम्मी रा? तेबे एबे किंयां देखोआ?
\v 20 तेसरे माये-बाओ बोलेया, "आसे ये तो जाणुए कि ये आसा रा पाऊ ए और जन्मो ते अंदा था।
\v 21 पर ये नि जाणदे कि किंयां देखणे लगी गा और ना ई ये जाणदे कि किने एसरिया आखी खोलिया। से समजदार ए, तेसते ई पूछी लो, तेस आपणे बारे रे आपु ई बताई देणा"।
\v 22 यो गल्ला तिने तेबे बोलिया कऊँकि, सेयो यहूदिये ते डरो थे, कऊँकि यहूदी एकमत ऊई चुके थे कि अगर कोई ये बोलोगा कि से मसीह ए, तो से आराधनालय ते निकयाळी देणा।
\v 23 इजी री बजअ ते तेसरे माये-बाओ बोलेया, "से समजदार ए, एसते ई पूछी लो"।
\p
\v 24 तेबे तिने तेस आदमियो ते, जो अंदा था, दूजी बार बुलाई की तेसखे बोलेया कि परमेशरो री स्तुति कर, आसे तो जाणूंए कि से आदमी पापी ए।
\v 25 तिने बोलेया, "आऊँ नि जाणदा कि से पापी ए कि नई, आऊँ एक गल्ल जाणुंआ कि आऊँ पईले अंदा था और एबे देखी सकुंआं"।
\v 26 तिने तेसखे फेर बोलेया, "तिने तां साथे क्या कित्तेया और तेरी आखी किंयां खोलिया”?
\v 27 तिने तिना खे बोलेया, "आऊँ तो तुसा खे बोली चुकेया रा और तुसे ई नि सुणेया, एबे दूजी बार कऊँ सुणना चाओए? क्या तुसे बी तेसरे चेले बणना चाओए”?
\v 28 तेबे सेयो तेसखे खरा- बुरा बोलणे लगे कि तूं ई तेसरा चेला ए, आसे तो मूसे रे चेले ए।
\v 29 आसे जाणुए कि परमेशरे मूसे साथे गल्ला कित्तिया, पर एस आदमियो खे नि जाणदे कि केथो रा ए?
\v 30 तिने तिना खे बोलेया, "ये तो हैरानिया री गल्ल ए कि तुसे नि जाणदे कि से केथो रा ए, तेबे बी तिने मेरिया आखी खोलिया"।
\v 31 आसे जाणुंए कि परमेशर पापिया री नि सुणदा, पर अगर कोई परमेशरो रा भक्त ओ और तेसरी इच्छा पाँदे चलोआ, तो से तेसरी सुणोआ।
\v 32 दुनिया री शुरूआता ते ये कदी बी सुणने बीचे नि आया कि किने बी जन्मो रे अंदे रिया आखी खोलिया ओ।
\v 33 अगर ये आदमी परमेशरो री तरफा ते नि ऊँदा, तो कुछ पनि करी सको था।
\v 34 तिने तेसखे जवाब दित्तेया, "तूं तो बिल्कुल पापो ते जम्मी रा, तूं आसा खे क्या सिखाएया? और तिने से बारे निकयाळी ता"।
\s आत्मिक अंदापन
\p
\v 35 जेबे प्रभु यीशुए सुणेया कि तिने से बारे निकयाळी ता, तेबे सेयो तेसखे मिले और बोलेया, "क्या तूं परमेशरो रे पुत्रो पाँदे विश्वास करेया”?
\v 36 तिने जवाब दित्तेया, "ओ प्रभु! से कुणे कि आऊँ तेस पाँदे विश्वास करूँ”?
\v 37 प्रभु यीशुए तेसखे बोलेया, "तैं से देखी बी राखेया और जो तां साथे जपणे लगी रा से ये ई ए"।
\v 38 तिने बोलेया, "ओ प्रभु! आऊँ विश्वास करूँआ और तिने तिना गे माथा तेकेया"।
\v 39 तेबे प्रभु यीशुए बोलेया, "आऊँ एसा दुनिया पाँदे न्याय करने आयी रा, ताकि जो देखदे नि, सेयो देखो और जो देखोए, सेयो अंदे ऊई जाओ"।
\v 40 जो फरीसी तिना साथे थे तिने यो गल्ला सुणी की तिना खे बोलेया कि क्या आसे बी अंदे ए”?
\v 41 प्रभु यीशुए तिना खे बोलेया, "अगर तुसे अंदे ऊँदे तो पापी नि ऊँदे, पर एबे बोलोए कि आसे देखुँए, तेबे ई तो तुसा रा पाप बणेया रा रओआ"।
\c 10
\s ग्वाळे और पेडा रा उदारण
\p
\v 1 “आऊँ तुसा खे सच-सच बोलूँआ, "जो कोई गवाईणी रे द्वारो ते नि जांदा, पर ओरी किसीये चढ़ी जाओआ, से चोर और डाकू ए।
\v 2 पर जो-जो द्वारो रिये आओआ, से पेडा खे चराणे वाळा ए।
\v 3 तेसखे द्वारपाल द्वार खोली देओआ और पेडा तेसरी आवाज सुणोईया और से आपणी पेडा खे नाओ लयी-लयी की बुलाओआ और बारे लयी जाओआ।
\v 4 जेबे से आपणी सारी पेडा खे बारे निकाळी चुकोआ, तेबे से तिना रे आगे-आगे चलोआ और पेडा तेस पीछे-पीछे चलणे लगोईया, कऊँकि सेयो तेसरी आवाज पछयाणोईया।
\v 5 पर सेयो ओरी पीछे नि जांदिया, बल्कि तेस गो ते नठी जाओईया, कऊँकि सेयो ओरी री आवाज नि पछयाणदिया"।
\v 6 प्रभु यीशुए तिना खे ये उदारण बोलेया, पर सेयो नि समजे कि यो कुण जी गल्ला ए, जो ये आसा खे बोलणे लगी रा।
\s यीशु अच्छा ग्वाला सए
\p
\v 7 तेबे प्रभु यीशुए तिना खे फेर बोलेया, "आऊँ तुसा खे सच-सच बोलूँआ कि पेडा रा द्वार आऊँ ए।
\v 8 जितणे मांते पईले आए, सेयो सब चोर और डाकू ए, पर पेडे तिना री नि सुणी।
\v 9 द्वार आऊँ ए, अगर कोई मेरी बजअ ते पीतरे जाओगा, तो उध्दार पाओगा, और पीतरे-बारे आया-जाया करना और तेसखे चारा मिलणा।
\v 10 चोर कोई ओर काम करने नि, पर बस चोरी करने, काणे और सत्यानाश करने आओआ, आऊँ तेबे आया कि सेयो जीवन पाओ और बऊत जादा पाओ।
\v 11 अच्छा चराने वाळा आऊँ ए, अच्छा चरवाहा आपणी पेडा खे आपणा प्राण तक देयी देओआ।
\v 12 मजदूर, जो ना तो चरवाहा ए और ना पेडा रा मालक ए, जेबे ब्राग आओआ, तो पेडा खे छाडी की नठी जाओआ और ब्राग तिना खे पकड़ी देओआ और तित्तर-बित्तर करी देओआ।
\v 13 से तेबे नठी जाओआ, कऊँकि से एक मजदूर ए और तेसखे पेडा री चिन्ता निए"।
\p
\v 14 "अच्छा गवाळा आऊँ ए, आऊँ आपणी पेडा खे जाणुंआ और मेरी पेडा माखे जाणोईया।
\v 15 जिंयां पिता माखे जाणोआ और आऊँ तेसखे जाणुंआ और आऊँ पेडा खे आपणे प्राण देऊँआ।
\v 16 मेरिया ओर बी पेडा ए, जो एथो री गवाईणी रिया निया, माखे सेयो बी ल्याऊणिया जरूरी ए, तिना मेरी आवाज सुणनी, तेबे एक ई चूण्ड और एक ई चरवाहा ऊणा"।
\v 17 "पिता तेबे राखोआ मांते प्यार, कऊँकि आऊँ आपणे प्राण देयी देऊँआ, ताकि तेस फेर लयी लूँ।
\p
\v 18 कोई तेस मांते छुड़ाई नि सकदा, बल्कि आऊँ तेसखे आपु ई देई देंऊँआ, माखे देणे रा अक्क ए और से फेर लणे रा अक्क बी ए, ये आज्ञा मेरे पिते ते माखे मिली री"।
\v 19 इना गल्ला री बजअ ते यहूदिया बीचे फेर फूट पड़ी गी।
\v 20 तिना बीचो ते बऊत जणे बोलणे लगे, "एसरे दुष्टात्मा ए और ये पागल ए, एसरी कऊँ सुणोए?
\v 21 कईये बोलेया कि इना गल्ला एड़ा आदमी नि बोली सकदा, जेसरे दुष्टात्मा ओ, क्या दुष्टात्मा अंदे रिया आखी खोली सकोई”?
\s यहूदिया रा अविश्वास
\p
\v 22 यरूशलेमो रे स्थापना रा त्योआर था और ठण्डी रा बखत था।
\v 23 प्रभु यीशु मन्दरो रे सुलेमानो रे प्रवेश द्वारो रे कूमणे-फिरने लगी रे थे।
\v 24 तेबे यहूदिये सेयो केरी ते और तिना ते पूछेया, "तां आसा रा मन कदुओ तक दुबिदा रे राखणा? अगर तूं मसीह ए, तो आसा गे साफ-साफ बोली दे"।
\v 25 प्रभु यीशुए तिना खे बोलेया, "मैं तो तुसा खे बोलेया पर तुसे मेरा विश्वास नि कित्तेया, जो काम आऊँ पिते रे नाओ ते करूँआ, सेयो ई मेरे गवा ए।
\v 26 पर तुसे मेरा विश्वास तेबे नि करदे, कऊँकि तुसे मेरी पेडा बीचो ते निए।
\v 27 मेरी पेडा मेरी आवाज सुणोईया और आऊँ तिना खे जाणुंआ, और सेयो मां पीछे-पीछे चलोईया।
\v 28 आऊँ तिना खे अनंत जीवन देऊँआ और सेयो कदी नाश नि ऊणिया, और तिना खे कोई मांते नि छुड़ाई सकदा।
\v 29 मेरे पिते जिने आऊँ देयी राखेया, सबी ते बड़ा ए और कोई तिना खे पिते रे आथो ते नि छुड़ाई सकदा।
\v 30 "आऊँ और पिता एक ए"।
\p
\v 31 यहूदिये फेर तिना खे पत्थराव करने खे पात्थर चके।
\v 32 तेबे प्रभु यीशुए तिना खे बोलेया, "मैं तो तुसा खे आपणे पिते री तरफा ते बऊत पले काम दखाई राखे, तिना बीचो ते तुसे कुण जे कामो री बजअ ते मां पाँदे पत्थराव करोए?
\v 33 यहूदिये तिना खे जवाब दित्तेया, "पले कामा खे आसे तां पाँदे पत्थराव नि लगी रे करने, बल्कि परमेशरो री निन्दा री बजअ ते और इजी री बजअ ते कि तूं आदमी ऊई की आपु खे परमेशर बोलोआ"।
\v 34 प्रभु यीशुए तिना खे बोलेया, "क्या तुसा री व्यवस्था रे नि लिखी राखेया कि मैं बोली राखेया तूं ईश्वर ए?
\v 35 अगर तिने तिना खे ईश्वर बोलेया, जिना गे परमेशरो रा वचन पऊँछी रा(और पवित्र शास्त्रो री बात चूठी नि ऊई सकदी)।
\v 36 तेबे जो पिते पवित्र ठईराई की दुनिया पाँदे पेजी राखेया, तुसे तेसखे बोलोए कि तूं निन्दा करोआ, कऊँकि मैं बोली राखेया कि आऊँ परमेशरो रा पुत्र ए।
\v 37 अगर आऊँ पिते रे काम नि करदा, तो मेरा विश्वास नि करो।
\v 38 पर अगर आऊँ करूँआ, तेबे चाए मेरा विश्वास नि करो, पर तिना कामो रा विश्वास तो करो, ताकि तुसे जाणो और समजो कि पिता मांदे और आऊँ पिते रे ए"।
\v 39 तेबे तिने फेर तिना खे पकड़ने री कोशिश कित्ती, पर सेयो तिना रे आथो ते निकळी गे।
\p
\v 40 तेबे सेयो यरदनो ते पार तेसा जगा रे गये, जेती यूहन्ना पईले बपतिस्मा देया करो था और तेथी रये।
\v 41 तेबे बऊत जणे तिना गे आई की बोलणे लगे, "यूहन्ने तो कोई चिह्न् नि दखाया, पर जो कुछ यूहन्ने इना रे बारे रे बोलेया था,
\v 42 से सब सच था और तेती बऊत जणेया प्रभु यीशुओ पाँदे विश्वास कित्तेया"।
\c 11
\s लाजरो री मौत
\p
\v 1 मरियम और तेसा री बईण मारथा रे गांव बैतनिय्याहो रे लाज़र नाओ रा एक आदमी बमार था।
\v 2 ये से ई मरियम थी, जेसे प्रभु यीशुओ रे पैरा पाँदे इत्र लटी की आपणे बाळो साथे टूसे थे। एसा रा ई पायी लाज़र बमार था।
\v 3 तेबे तेसा री बईणे तिना खे संदेसा पेजेया, "ओ प्रभु! देख, जेस साथे तुसे प्यार राखोए, से बमार ऊई रा"।
\v 4 ये सुणी की प्रभु यीशुए बोलेया, "ये बमारी मरने जोगी निए, बल्कि परमेशरो री महिमा खे ए, ताकि तेसरी बजअ ते परमेशरो रे पुत्रो री महिमा ओ"।
\p
\v 5 प्रभु यीशु मारथा, तेसा री बईण और तिना रे पाई लाजरो खे मानो थे।
\v 6 तो तेबे जेबे तिने सुणेया कि से बमार ए, तेबे जेती सेयो थे, तेती दो दिन ओर रूकी गे।
\v 7 तेबे इजी ते बाद तिने आपणे चेलेया खे बोलेया, "आओ, आसे फेर यहूदिया खे चलूँए"।
\v 8 चेलेया तिना खे बोलेया, "ओ गुरू! यबु तो यहूदी तुसा पाँदे पत्थराव करना चाओ थे और क्या तुसे फेर बी तेथी जाणा चाओए"।
\v 9 प्रभु यीशुए बोलेया, "क्या दिनो रे बारा कंटे नि ऊँदे? अगर कोई दिने चलो तो कोई ठोकर नि खांदा कऊँकि से एसा दुनिया रा प्रयासा देखोआ।
\v 10 पर अगर जे कोई राथियो खे चलोआ, तो से ठोकर खाओआ, कऊँकि तेसरे प्रयासा निए।
\v 11 तिने यो गल्ला बोलिया और इजी ते बाद तिना खे बोलणे लगे, "आसा रा दोस्त सयी गा रा, पर आऊँ तेसखे जगाणे चली रा"।
\p
\v 12 तेबे चेलेया तिना खे बोलेया, "ओ प्रभु! अगर से सयी रा तो से बची जाणा"।
\v 13 प्रभु यीशुए तो तेसरी मौता रे बारे रे बोलेया था, पर सेयो समजे कि तिने तेसरी नींजा ते सऊणे रे बारे रे बोलेया।
\v 14 तेबे प्रभु यीशुए तिना खे साफ बोली ता, "लाज़र मरी गा रा"
\v 15 और तुसा री बजअ ते खुश ए कि आऊँ तेती नि था, ताकि तुसे विश्वास करो, पर एबे आओ आसे तेसगे चलूँए।
\v 16 तेबे थोमे, जेसखे दिदुमुस बोलो थे, तिने आपणे साथले चेलेया खे बोलेया कि "आओ, आसे बी तेस साथे मरने खे चलूँए"।
\s यीशु दुबारा जिऊँदा ऊणा और जिन्दगी
\p
\v 17 तेबे प्रभु यीशुओ खे आयी की पता चलेया कि लाज़रो खे कब्रा रे राखे रे चार दिन ऊई गे रे।
\v 18 बैतनिय्याह, यरूशलेमो ते नेड़े कोई दो मील था।
\v 19 बऊत सारे यहूदी मरियम और मारथा रे गे तिना रे पाईये रे बुलावे खे आई रे थे।
\v 20 जेबे मार्थे प्रभु यीशुओ रे आऊणे रा समाचार सुणेया, तेबे से तिना खे मिलणे गयी, पर मरियम कअरे ई बैठी री रयी।
\v 21 मार्थे प्रभु यीशुए खे बोलेया, "ओ प्रभु! अगर तुसे एती ऊँदे, तो मेरा पाई कदी नि मरदा
\v 22 और एबे बी आऊँ जाणुंई कि जो कुछ तुसा परमेशरो ते मांगणा, से तुसा खे मिलणा"।
\v 23 प्रभु यीशुए तेसा खे बोलेया, "तेरा पाई जिऊँदा ऊई जाणा"।
\v 24 मार्थे तिना खे बोलेया कि आऊँ जाणुंई कि, "अंतिम दिना रे दुबारा जिऊँदा ऊणा रे बख़ते से फेर जी उठणा"।
\v 25 प्रभु यीशुए तेसा खे बोलेया," दुबारा जिऊँदा ऊणा और जीवन आऊँ ई ए, जा अगर कोई मां पाँदे विश्वास करोआ, से अगर मरी बी जाओ, तेबे बी जिऊणा।
\v 26 और जो कोई जिओआ और मां पाँदे विश्वास करोआ, से अनंतकालो तक नि मरना"। क्या तूं एसा गल्ला पाँदे विश्वास करेई?
\v 27 तेसे तिना खे बोलेया, "आ, ओ प्रभु! आऊँ विश्वास करी चुकी री कि परमेशरो रा पुत्र मसीह, जो दुनिया रे आऊणे वाळा था, सेयो तुसे ई ये"।
\s यीशु रोया
\p
\v 28 ये बोली की से चली गी और आपणी बईणी खे चोरिये जे बुलाई की बोलेया, "गुरू एथी ई ये और ताखे बुलाणे लगी रा"।
\v 29 से सुणदे ई से फटाफट उठी की तिना गे आई।
\v 30 प्रभु यीशु यबुओ तक गांव रे नि पऊँछी रे थे, बल्कि तेथी थे, जेती मार्था तिना खे मिली थी।
\v 31 तेबे जो यहूदी तेसा साथे कअरे थे और तेसा खे शान्ति देणे लगी रे थे, ये देखी की कि मरियम फटाफट उठी की बारे चली गी री, सेयो समजे कि से कब्रा पाँदे रोणे जाई री, तेसा पीछे चली गे।
\v 32 जेबे मरियम तेती पऊँछी, जेती प्रभु यीशु थे, तो तिना खे देखी की तिना रे पैरा पाँदे पड़ी की और बोलेणे लगी, "ओ प्रभु! अगर तुसे एती उँदे, तो मेरा पाई कदी नि मरदा"।
\v 33 तेबे प्रभु यीशुए तेसा खे और तिना यहूदिया खे, जो तेसा साथे आए थे, रोंदे ऊए देखेया, तो आत्मा रे बऊत उदास और बेचैन उई की बोलेया कि तुसे से केयी राखी राखेया?
\v 34 तिने तिना खे बोलेया, "ओ प्रभु! चली की देखी लो।
\v 35 प्रभु यीशु रोए।
\v 36 तेबे यहूदिये बोलेया, "देखो, ये तेसखे कितणा मानो था"।
\v 37 पर तिना बीचो ते बऊत जणेया बोलेया, "क्या ये, जिने अंदे री आखी खोलिया, ये पनि करी सकेया कि तेसखे मरने ते बचाई देओ"?
\s लाजरो खे जिऊँदा करना
\p
\v 38 प्रभु यीशु मनो रे उदास ऊई की कब्रा पाँदे आए, से एक गुफा थी और एक पात्थर तेती पाँदे राखी राखेया था।
\v 39 प्रभु यीशुए बोलेया, "पात्थरो खे टाओ”। तेस मरे री बईण मार्था तिना खे बोलणे लगी, "ओ प्रभु! तेसते तो एबे बास आओए, कऊँकि तेसखे मरे रे चार दिन ऊई गे रे"।
\v 40 प्रभु यीशुए तेसा खे बोलेया, "क्या मैं ताखे नि बोली राखेया था कि अगर जे तूं विश्वास करेगी, तो परमेशरो री महिमा खे देखेगी"।
\v 41 तेबे तिने से पात्थर टाया, तेबे प्रभु यीशुए आखी चकी की बोलेया, "ओ पिता आऊँ तेरा धन्यवाद करूँआ कि तैं मेरी सुणी ली री
\v 42 और आऊँ जाणुं था कि तूं मेरी सदा सुणेया, पर जो पीड़ नेड़े-तड़े खड़ी री, तिना री बजअ ते मैं बोलेया, ताकि सेयो विश्वास करो कि तैं आऊँ पेजी राखेया"।
\v 43 ये बोली की तिने जोरी की बोलेया, "ओ लाजर निकळी जा।"
\v 44 जो मरी गा था, से कफ़नो ते आथ पैर बानेया रा निकळी गा और तेसरा मूं अंगोछे की लपेटे रा था, प्रभु यीशुए बोलेया, "एसखे खोली की जाणे देओ"।
\s यीशुए रे खलाफ तोखादड़ी(छल-कपट)
\r (मती 26:1-5; मरकुस 14:1,2; लूका 22:1,2)
\p
\v 45 तेबे जो यहूदी मरियमा गे आई रे थे और जेबे तिना रा ये काम देखेया, तेबे तिना बीचो ते कई जणेया तिना पाँदे विश्वास कित्तेया।
\v 46 पर तिना बीचो ते कई जणे फरीसिया गे जाई की प्रभु यीशुओ रे कामो रा समाचार दित्तेया।
\v 47 तेबे बड़े पुरोईते और फरीसिये बऊत बड़ी सभा रे लोका खे कट्ठे करी की बोलेया कि आसे क्या करूँए? ये आदमी तो बऊत चिह्न् दखाओआ।
\v 48 अगर आसे तेसखे ईंयां ई छाडी देऊँगे तो, सबी तेस पाँदे विश्वास करने लगी जाणा और रोमिया एती आई की आसा री जगा और जाति दूँईं पाँदे अक्क करी लणा।
\v 49 तेबे तिना बीचो ते काईफा नाओ रे एक आदमिए, जो तेस बख़तो रा बड़ा पुरोईत था, तिना खे बोलेया, "तुसे कुछ नि जाणदे
\v 50 और ना ई ये सोचदे कि तुसा खे ये पला ए कि आसा रे लोका री खातर एक आदमी मरो और सारी जातिया नाश ओ"।
\v 51 ये गल्ल तिने आपणी तरफा ते नि बोली, बल्कि तेस बखतो रा बड़ा पुरोईत ऊई की भविष्यवाणी कित्ती कि यीशु तेसा जातिया खे मरना
\v 52 और ना बस तेसा जातिया खे, बल्कि इजी खे बी कि परमेशरो री तित्तर-बित्तर ल्वादा खे एक करी देओ।
\v 53 तेबे तेसी दिनो ते सेयो प्रभु यीशुओ खे मारने री सम्मति करने लगे।
\p
\v 54 तेबे ई तो प्रभु यीशु तेस बखतो ते यहूदिया रे सामणे आई की नि कूमे-फिरे, पर तेथा ते जंगळो रे नेड़ो रे इफ्राइम नाओ रे देशो रे, एक नगरो खे चली गे और आपणे चेलेया साथे तेथी रणे लगे।
\v 55 तेबे यहूदिया रा फसह नेड़े था और बऊत सारे लोक फसह ते पईले ई देहातो ते यरूशलेमो खे गये कि आपणे आपु खे शुध्द करिये।
\v 56 तेबे सेयो प्रभु यीशुओ खे टोळणे लगे और आपु बीचे बोलणे लगे, "तुसे क्या सोचोए? क्या से त्योआरो रे नि आऊणा”?
\v 57 बड़े पुरोईते और फरीसिये ये आज्ञा देयी राखी थी कि अगर केसी खे ये पता ओ कि यीशु केईये, तो बताओ ताकि तेसखे पकड़ी सकूँ।
\c 12
\s यीशुए रे पैरा पाँदे इत्र लटणा
\p
\v 1 तेबे प्रभु यीशु फसह ते छे दिन पईले बैतनिय्याहो रे आए, जेती लाज़र था; जो प्रभु यीशुए मरे रेया बीचो ते जिऊँदा कित्तेया था।
\v 2 तेती तिने तिना खे रोटी त्यार कित्ती और मार्था सेवा करने लगी री थी और लाज़र तिना बीचो ते एक था, जो प्रभु यीशुओ साथे रोटी खाणे बैठो था।
\v 3 तेबे मरियमे जटामासिया रा आदा सेर बऊत मंईगा इत्र लयी की प्रभु यीशुओ रे पैरा पाँदे लगाया और आपणे बाळो की तिना रे पैर टूसे और इत्रो री खूशबुओ साथे सारा कर खूशबुदार ऊई गा।
\v 4 पर तिना रे चेलेया बीचो ते यहूदा इस्करियोती नाओ रा एक चेला, जो तिना खे पकड़वाणे वाळा था, बोलणे लगेया,
\v 5 "ये इत्र तीन सौ दीनारा रे बेची की कंगाळा खे कऊँ नि बांडी ता"।
\v 6 तिने ये गल्ल इजी री खातर नि बोली कि तेसखे कंगाळा री चिन्ता थी, पर तेबे कऊँकि से चोर था और तेसगे तिना री थैली रओ थी और तिदे जो कुछ पाओ थे, से निकयाळी देओ था।
\v 7 प्रभु यीशुए बोलेया, "एसा खे मेरे दबाणे रे दिना तक एथी रणे देओ।
\v 8 कऊँकि कंगाळ तो तुसा साथे सदा रओए, पर आऊँ तुसा साथे सदा नि रणा"।
\s लाजरो रे खलाफ तोखादड़ी(छळ-कपट)
\p
\v 9 जेबे यहूदिया री बड़ी पीड़ जाणी गी कि से एथी ए, तो सेयो सिर्फ प्रभु यीशुओ री ई बजअ ते नि, बल्कि लाज़रो खे मिलणे खे बी आए थे, जो तिने मरे रेया बीचो ते जिऊँदा कित्तेया था।
\v 10 तेबे बड़े पुरोईते लाज़रो खे बी काणे री योजना बणाई।
\v 11 कऊँकि तेसरी बजअ ते बऊत सारे यहूदी चली गे और प्रभु यीशुओ पाँदे विश्वास कित्तेया।
\s यरूशलेमो रे विजय प्रवेश
\r (मती 21:1-11; मरकुस 11:1-11; लूका 19:28-40)
\p
\v 12 दूजे दिने बऊत लोके, जो त्योआरो खे आये थे, तिने ये सुणेया कि प्रभु यीशु यरूशलेमो खे आऊणे लगी रे।
\v 13 तेबे तिने खजूरो रिया डाल़िया लईया और तिना खे मिलणे खे चली पड़े और जोरी-जोरी साथे बोलणे, "होशन्ना! धन्य इस्राएलो रा राजा, जो प्रभुओ रे नाओ ते आई रा"।
\v 14 जेबे प्रभु यीशुओ खे गह्दे रा एक बच्चा मिलेया, तो सेयो तेस पाँदे बैठी गे। जेड़ा लिखी राखेया,
\q1
\v 15 "ओ सिय्योनो री बेटिए! डर नि,
\q2 देख, तेरा राजा गह्दे रे बच्चे पाँदे बैठी की आऊणे लगी रा"।
\p
\v 16 तिना रे चेले यो गल्ला पईले नि समजे थे, पर जेबे प्रभु यीशुओ री महिमा सामणे आई, तेबे तिना खे याद आया कि यो गल्ला तिना रे बारे रे लिखी राखी थिया; और लोके तिना साथे एड़ा व्यवहार कित्तेया।
\v 17 तेबे पीड़ा रे तिने लोके, जो तेस बख़ते तिना साथे थे, ये गवाई दित्ती कि तिने लाज़र कब्रा ते बुलाई की मरे रेया बीचो ते जिऊँदा कित्तेया था।
\v 18 एतेरी बजअ ते लोक तिना खे मिलणे आए थे, कऊँकि तिने सुणेया था कि तिने ये अचम्बे रा काम दखाया।
\v 19 तेबे फरीसिये आपु बीचे बोलेया, "सोचो, तुसा ते तो कुछ पनि ऊणे लगी रा, देखो, दुनिया एस पीछे ई चली पड़ी री"।
\s यूनानिया रा यीशुए खे टोळणा
\p
\v 20 जो लोक तेस त्योआरो खे आराधना करने आए थे, तिना बीचो ते कुछ यूनानी थे।
\v 21 तिने गलीलो रे बैतसैदा रे रणे वाळे फिलिप्पुसो गे आई की बिनती कित्ती कि, "श्रीमान् जी! आसे प्रभु यीशुओ साथे मिलणा चाऊँए"।
\v 22 फिलिप्पुसे आई की अन्द्रियासो खे बोलेया, तेबे तिने दूँई प्रभु यीशुओ खे बोलेया।
\v 23 तेबे प्रभु यीशुए तिना खे बोलेया, "से बख़त आई गा रा कि मनुष्य रे पुत्रो री महिमा ओ।
\v 24 आऊँ तुसा खे सच-सच बोलूँआ कि जदुओ तक कणका रा दाणा जमीना रे पड़ी की मरी नि जाओ, से कल्ला रओआ, पर जेबे मरी जाओआ, तेबे बऊत फल ल्याओआ।
\v 25 ओ आपणे प्राणो खे प्यारा मानोआ, से तेसखे खोई देओ आ, और जेसखे एसा दुनिया रे आपणा प्राण प्यारा निए, से तेसखे अनंत जीवनो तक पाओआ।
\v 26 अगर कोई मेरी सेवा करो, तो मां पीछे आयी जाओ और जेती आऊँ ऊणा, मेरा सेवक बी तेथी रणा और जो मेरी सेवा करोआ, मेरा पिता तेसरा आदर करोआ"।
\s क्रूसो री मौता रा शारा( ईशारा)
\p
\v 27 "एबे मेरा जियू बेचैन ऊणे लगी रा। तो एबे आऊँ क्या बोलूँ? 'ओ पिता, माखे एसा कड़िया ते बचा! पर आऊँ इजी बजअ ते एसा कड़िया गे पऊँछी रा"।
\v 28 'ओ पिता, आपणे नाओ री महिमा कर'! तेबे ये आकाशवाणी ऊई कि, "मैं एसरी महिमा करी राखी और फेर बी करनी"।
\v 29 तेबे जो लोक खड़ी की सुणने लगी रे थे तिने बोलेया, 'बादळ गरजेया, ओरी बोलेया कि कोई स्वर्गदूत तेथा ते बोलेया'।
\v 30 तेबे प्रभु यीशुए बोलेया कि ये शब्द माखे नि पर तुसा खे आई रा।
\v 31 एबे एसा दुनिया रा न्याय ओआ, एबे एस संसारो रा सरदार निकयाळी देणा
\v 32 और आऊँ अगर तरतिया पांदा ते ऊचे रे चढ़ाया जाऊँगा, तो सबी खे आपु गे खींजूँगा"।
\v 33 ये बोली की तिने ये सामणे ल्यायी ता कि से केड़ी मौता साथे मरना।
\v 34 तेबे लोके तिना खे बोलेया, "आसे व्यवस्था री ये गल्ल सुणी राखी कि मसीह सदा रणा, तेबे तुसे कऊँ बोलोए कि मनुष्य रे पुत्रो रा ऊचे रे चढ़ाणा जरूरी ए?
\v 35 ये मनुष्य रा पुत्र कुणे”? प्रभु यीशुए तिना खे बोलेया कि "जोति एबे थोड़ी जी देरा खे तुसा बीचे ए, जदुओ तक जोति तुसा साथे ए, तदुओ तक चलदे रओ, एड़ा नि ओ कि न्हेरा तुसा खे आई की केरी देओ, जो न्हेरे रे चलोआ, से नि जाणदा कि केयी जाणे लगी रा"।
\v 36 जदुओ तक जोति तुसा साथे ए, जोतिया पाँदे विश्वास करो, ताकि तुसे जोतिया री ल्वाद बणो"। इना गल्ला बोली की प्रभु यीशु चली गे और तिना ते लूके रे रये।
\s यहूदिया रा अविश्वासो रे बणेया रा रणा
\p
\v 37 तिने तिना सामणे इतणे चिह्न् दिखाए, पर तेबे बी तिने तिना पाँदे विश्वास नि कित्तेया।
\v 38 ताकि यशायाह भविष्यबक्ते रा वचन पूरा ओ, जो तिने बोलेया था,
\q1 "ओ प्रभु! आसा रे समाचारो रा किने विश्वास करी राखेया?
\q2 और प्रभुओ रा बाहुबल केस गे प्रगट ऊई रा”?
\p
\v 39 एतेरी बजअ ते सेयो विश्वास नि करी सके, कऊँकि यशायाहे फेर बी बोलेया,
\q1
\v 40 "तिने तिना री आखी अंदिया और मन कठोर करी राखेया,
\q2 केथी एड़ा ना ओ कि सेयो आखी ते देखो और मनो ते समजो और फिरो और आऊँ तिना खे ठीक करूँ"।
\p
\v 41 यशायाहे यो गल्ला तेबे बोलिया, कऊँकि तिने तेसरी महिमा देखी और तिने तेसरे बारे रे गल्ला कितिया।
\v 42 तेबे बी सरदारा बीचो ते कई जणे तिना पाँदे विश्वास कित्तेया। पर फरीसिए री बजअ ते सामणे नि आऊणा चाओ थे, एड़ा नि ओ कि आराधनालय ते निकयाळे जाओ।
\v 43 कऊँकि आदमिया ते तारीफ, तिना खे परमेशरो री तारीफा ते ज्यादा प्यारी लगो थी।
\s यीशुए रे वचन: न्याय रा आधार
\p
\v 44 प्रभु यीशुए जोरी की बोलेया, "जो मां पाँदे विश्वास करोआ, से मां पाँदे नि, बल्कि मेरे पेजणे वाळे पाँदे विश्वास करोआ।
\v 45 और जो माखे देखोआ, से मेरे पेजणे वाळे खे देखोआ।
\v 46 आऊँ दुनिया रे जोति ऊई की आयी रा, ताकि जो कोई मां पाँदे विश्वास करो, से न्हेरे रे नि रओ।
\v 47 जो कोई मेरीया गल्ला सुणी की नि मानो, आँऊ तेसखे दोषी नि ठईरांदा,कऊँकि आँऊ दुनिया खे दोषी ठईराणे खे नी,बल्कि दुनिया रा उदार करने खे आईरा
\v 48 जो माखे तुच्छ जाणोआ और मेरी गल्ला नि मानदा, तेसखे दोषी ठईराणे वाळा एक ई ए, मतलब- जो वचन मैं नि बोली राखेया, तेस ई पिछले दिनो रे से दोषी ठईराणा।
\v 49 कऊँकि मैं आपणी तरफा ते गल्ला नि करी राखिया, पर पिते, जिने आऊँ पेजी राखेया, तिने ई माखे आज्ञा देयी राखी कि क्या-क्या बोलूँ?
\v 50 और क्या-क्या करूँ? और आऊँ जाणुँआ कि तेसरी आज्ञा अनंत जीवन ए, तेबे ई तो जो आऊँ बोलूँआ, जेड़ा पिते मांगे बोली राखेया, तेड़ा ई बोलूँआ"।
\c 13
\s यीशुए रा चेलेया रे पैर तोणा
\p
\v 1 फसह रे त्योआरो ते पईले जेबे प्रभु यीशुए जाणी ला कि मेरी से कड़ी आई गी री कि दुनिया खे छाडी की पिते गे जाऊँ, तेबे आपणे लोका खे जो दुनिया रे थे, जेड़ा प्यार राखो था, अंतो तक तेड़ा ई प्यार राखेया।
\v 2 जेबे शैतान, यहूदा इस्करियोतियो रे मनो रे ये गल्ल पाई चुकेया था कि एसखे पकड़वा, तेबे रोटी खाणे रे बख़ते,
\v 3 प्रभु यीशुए ये जाणी की कि पिते सब कुछ मेरे आथो रे ई करी ता रा और आऊँ परमेशरो गे ते आई रा और परमेशरो गे ई जाणा,
\v 4 रोटिया गे ते उठी की आपणे टाले खोली ते और अंगोछा लयी की आपणा लक बानेया।
\v 5 तेबे पांडे रे पाणी लयी की आपणे चेलेया रे पैर तोये और जो अंगोछा आपणे लको रे था बाने रा, तिजी साथे साफ करने लगे।
\v 6 जेबे सेयो शमौन पतरसो गे आए, तेबे तिने तिना खे बोलेया, "ओ प्रभु! क्या तुसे मेरे पैर तोणे लगी रे”?
\v 7 प्रभु यीशुए बोलेया, "जो आऊँ करूँआ, से तूं नि जाणदा, पर इजी ते बाद समजणा"।
\v 8 पतरसे तिना खे बोलेया, "तुसे मेरे पैर कदी नि तोयी सकदे, ये सुणी की प्रभु यीशुए तेसखे बोलेया कि अगर तूं माखे आपणे पैर नि तोणे देगा, तो मां साथे तेरा कुछ बी साजा निया"।
\v 9 शमौन पतरसे तिना खे बोलेया, "ओ प्रभु! तेबे मेरे पैर नि बल्कि मेरे आथ और सिर बी तोयी दे"।
\v 10 प्रभु यीशुए तेसखे बोलेया, "जो नायी चुकेया रा, तेसरे पैर तोणे ते अलावा कुछ ओर तोणे ते मतलब निए, बल्कि से बिल्कुल शुध्द ए और तूं बी शुध्द ए, पर सब के सब निए।"
\v 11 सेयो आपणे पकड़वाणे वाळे खे जाणो थे, तेबे ई तो तिने बोलेया, "तुसे सब के सब शुध्द निए"।
\p
\v 12 जेबे सेयो तिना रे पैर तोयी चुके और फेर आपणे टाले पईनी की बैठी गे, तेबे तिने तिना खे पूछेया, "क्या तुसे समजे कि मैं तुसा साथे क्या कित्तेया?
\v 13 तुसे माखे गुरू और प्रभु बोलोए और ठीक ई बोलोए, कऊँकि आऊँ से ई ये।
\v 14 अगर मैं प्रभु और गूरू ऊई की तुसा रे पैर तोये, तो तुसा बी एकी दूजे रे पैर तोणे चाईयो।
\v 15 कऊँकि मैं तुसा गे नमूना दखाई ता कि जिंयां मैं तुसा साथे करी राखेया, तुसे बी तिंयां ई करेया करो"।
\p
\v 16 आऊँ तुसा खे सच-सच बोलूँआ, "दास आपणे मालको ते बडा निए, और ना पेजे रा आपणे पेजणे वाळे ते।
\v 17 तुसे तो इना गल्ला खे जाणोए और अगर इना पाँदे चलो, तो धन्य ए।
\v 18 आऊँ तुसा सबी रे बारे रे नि बोलदा, जो मैं चूणी लये रे, तिना खे आऊँ जाणुंआ, पर ये इजी खे ए, ताकि पवित्र शास्त्रो रा ये वचन पूरा ओ कि, 'जो मेरी रोटी खाओआ, तिने मां पाँदे लात चकी'।
\v 19 एबे आऊँ तिजी रे ऊंणे ते पईले तुसा खे जताई देंऊँआ कि जेबे ये ऊई जाओ, तो तुसे विश्वास करो कि आऊँ से ई ये।
\v 20 आऊँ तुसा खे सच-सच बोलूँआ कि जो मेरे पेजे रे खे मानोआ, से माखे मानोआ और जो माखे मानोआ, से मेरे पेजणे वाळे खे मानोआ"।
\s तोखे री तरफा खे शारा (ईशारा)
\r (मती 26:20-25; मरकुस 14;17-21; लूका 22:21-23)
\p
\v 21 ये बोली की प्रभु यीशु आत्मा रे बेचैन ऊई गे और ये गवाई दित्ती, "आऊँ तुसा खे सच-सच बोलूँआ कि तुसा बीचो ते एकी जणे आऊँ पकड़वाणा"।
\v 22 चेले ये शक करी की कि यो केसरे बारे रे बोलणे लगी रे, एकी दूजे खे देखणे लगे।
\v 23 तिना रे चेलेया बीचो ते एक जेस साथे प्रभु यीशु प्यार राखो थे, प्रभु यीशुओ री छातिया री तरफा खे चुकी की बैठी रा था।
\v 24 तेबे शमौन पतरसे तेसरी तरफा खे साआरा करी की बोलेया, "बता तो यो केस रे बारे रे बोलणे लगी रे”?
\p
\v 25 तेबे तिने तिंयां ई प्रभु यीशुओ री छातिया री तरफा खे चूकी की पूछेया, "ओ प्रभु! से कुणे”?
\v 26 प्रभु यीशुए बोलेया, "जेसखे मां ये रोटिया रा टुकड़ा डबोई की देणा, से ई ये"। तेबे तिने टुकड़ा शमौनो रे पाऊ, यहूदा ऐस्करियोतियो खे दित्तेया।
\v 27 टुकड़ा लंदे ई शैतान तेसरे समाई गा, तेबे प्रभु यीशुए बोलेया, "जो तूं करने लगी रा, से फटाफट कर"।
\v 28 पर ओरी चेलेया ये नि जाणेया कि तिने ये गल्ल कऊँ बोली।
\v 29 यहूदे गे थैली रओ थी, तेबे किने-किने समजेया कि प्रभु यीशुए इजी रे बारे रे बोलेया कि जो कुछ आसा खे त्योआरो रे दिनो खे चाईयो, से खरीद या कंगाळा खे कुछ देयी दे।
\v 30 तेबे से टुकड़ा लयी की फटाफट बारे चली गा और राथिओ रा बख़त था।
\s नयी आज्ञा
\p
\v 31 जेबे से बारे चली गा, तेबे प्रभु यीशुए बोलेया, "एबे मनुष्य रे पुत्रो री महिमा ऊई और परमेशरो री महिमा तेसरे ऊई री"।
\v 32 (अगर तेसते परमेशरो री)तो परमेशरे बी आपु रे तेसरी महिमा करनी, बल्कि फटाफट करनी।
\v 33 ओ बाळको! आऊँ तुसा साथे थोड़ी देर ओर ए, तेबे तुसा आऊँ टोळना और जेड़ा मैं यहुदियो खे बोलेया कि 'जेती आऊँ जाऊँआ, तेती तुसे नि आई सकदे', तेड़ा ई एबे आऊँ तुसा खे बी बोलूँआ।
\v 34 आऊँ तुसा खे एक नयी आज्ञा देऊँआ, "एकी-दूजे साथे प्यार राखो, जेड़ा मैं तुसा साथे प्यार राखी राखेया। तेड़ा ई तुसे बी एकी-दूजे साथे प्यार राखो"।
\v 35 अगर तुसे आपु बीचे प्यार राखो गे तो इजी ते ई सबी जाणी लणा कि तुसे मेरे चेले ए।”
\s पतरसो रे मुकरने रा शारा
\r (मती 26:31-35; मरकुस 14:27-31; लूका 22:31-34)
\p
\v 36 शमौन पतरसे तिना खे बोलेया, "ओ प्रभु! तुसे केयी चली रे”? प्रभु यीशुए बोलेया कि "जेती आऊँ यबु चली रा, तेती तूं यबू मां पीछे नि आई सकदा, पर इजी ते बाद मां पीछे आऊँणा"।
\v 37 पतरसे बोलेया, "ओ प्रभु! यबु आऊँ तुसा पीछे कऊँ नि आई सकदा? मां तो तुसा खे आपणे प्राण बी देयी देणे"।
\v 38 प्रभु यीशुए बोलेया, "क्या तां माखे आपणे प्राण देणे”? आऊँ ताखे सच-सच बोलूँआ, "मुर्गे बांग नि देणी, जदुओ तक तां मेरा तीन बार ना नि करना"।
\c 14
\s परमेशरो तक पऊँछणे री बाट
\p
\v 1 "तुसा रा मन बेचैन नि ओ, तुसे परमेशरो पाँदे विश्वास राखोए, मां पाँदे बी राखो।
\v 2 मेरे पिते रे कअरो रे बऊत जगा ए रणे खे, अगर ऊँदी नि तो मां तुसा खे बोली देणा था, कऊँकि आऊँ तुसा खे जगा त्यार करने जाऊँआ
\v 3 और अगर आऊँ जाई की तुसा खे जगा त्यार करूँ, तो आई की तुसा खे आपणे कअरे लयी जाऊँगा, ताकि जेती आऊँ रऊँ, तुसे बी तेथी रओ।
\v 4 और जेती आऊँ जाऊँआ, तुसे तेथो री बाट जाणोए"।
\v 5 थोमे तिना खे बोलेया, "ओ प्रभु! आसे नि जाणदे कि तुसे केयी जाओए? तो बाट किंयां जाणी सकुँए”?
\v 6 प्रभु यीशुए तेसखे बोलेया, "बाट, सच्चाई और जीवन आऊँ ई ए; मांते बिना कोई बी पिते गे नि पऊँछी सकदा।
\v 7 अगर तुसे आऊँ जाणी राखेया, तो मेरा पिता बी जाणी राखेया और एबे तेसखे जाणो बी ए और से देखी बी राखेया"।
\p
\v 8 फिलिप्पुसे तिना खे बोलेया, "ओ प्रभु! पिते खे आसा गे बताई देओ, ये ई आसा खे बऊत ए"।
\v 9 प्रभु यीशुए तेसखे बोलेया, "ओ फिलिप्पुस! आऊँ इतणे दिना ते तुसा साथे ए और क्या तूं माखे नि जाणदा? जिने आऊँ देखी राखेया, तिने पिता देखी राखेया, तेबे तूं कऊँ बोलेया कि पिते खे आसा गे बताई देओ?
\v 10 क्या तूं विश्वास नि करदा कि आऊँ पिते रे ए और पिता मांदे ए? यो गल्ला जो आऊँ तुसा खे बोलूँआ, आपणी तरफा ते नि बोलदा, पर पिता मांदे रयी की आपणे काम करोआ।
\v 11 मेरा विश्वास करो कि आऊँ पिते रे ए और पिता मांदे ए, नयी तो कामो री बजअ ते ई मेरा विश्वास करो"।
\v 12 आऊँ तुसा खे सच-सच बोलूँआ, "जो मां पाँदे विश्वास राखोआ, यो कामा, जो आऊँ करूँआ, तेस बी करने, बल्कि इना ते बी बड़े काम करने, कऊँकि आऊँ पिते गे चली रा।
\v 13 और जो कुछ तुसे मेरे नाओ ते मांगोगे, से ई मां करना ताकि पाऊओ री बजअ ते पिते री महिमा ओ।
\v 14 अगर तुसे मांते, मेरे नाओ ते कुछ बी मांगोगे, तो मां से करना।
\s पवित्र-आत्मा रा वादा
\p
\v 15 "अगर तुसे मांते प्यार राखोए, तो मेरी आज्ञा खे मानोगे।
\v 16 आऊँ पिते ते बिनती करूँगा और तेस तुसा खे एक ओर मददगार पेजणा, ताकि से तुसा साथे सदा रओ।
\v 17 मतलब- सच्चो रा आत्मा, जेसखे संसार मानी नि सकदा, कऊँकि से ना तेसखे देखदा और ना तेसखे जाणदा, तुसे तेसखे जाणोए, कऊँकि से तुसा साथे रओआ और से तुसा रे ऊणा"।
\p
\v 18 "मां तुसे अनाथ नि छाडणे, आऊँ तुसा गे आऊँआ।
\v 19 और थोड़ी जी देर रयी गी री कि संसारे आऊँ नि देखणा, पर तुसा आऊँ देखणा, कऊँकि आऊँ जिऊँदा ए, तुसे बी जिऊँदे रणे।
\v 20 तेस दिने तुसा जाणना कि आऊँ आपणे पिते रे ए और तुसे मांदे ए और आऊँ तुसा रे ए।
\v 21 जेसगे मेरी आज्ञा ओ और से तिना खे मानोआ, से ई मा साथे प्यार राखोआ, तेसते मेरे पिते प्यार राखणा और मां बी तेसते प्यार राखणा और आपणे आपु खे तेसदे प्रगट करूँगा"।
\v 22 तिने यहूदे, जो इस्करियोती नि था, तिने बोलेया, "ओ प्रभु! क्या फायदा कि तुसे आपु खे आसा पाँदे प्रगट करो और दुनिया रे निए”?
\v 23 प्रभु यीशुए तेसखे बोलेया, "अगर कोई मांते प्यार राखोआ, तो तेस मेरे वचन मानणे और मेरे पिते तेसते प्यार राखणा और आसे तेसगे आऊणे और तेस साथे रणे।
\p
\v 24 जो मांते प्यार नि करदा, से मेरे वचन नि मानदा और जो वचन तुसे सुणोए, से मेरा नि बल्कि पिते रा ए, जिने आऊँ पेजेया"।
\v 25 "यो गल्ला मैं तुसा साथे रंदे ऊए तुसा खे बोलिया।
\v 26 पर मददगार, मतलब- पवित्र आत्मा, जो पिते मेरे नाओ ते पेजणा, तेस तुसा खे सारिया गल्ला सिखयाणियां और जो कुछ मैं तुसा खे बोली राखेया, तेस तुसा खे सब कुछ याद दलयाणा।
\p
\v 27 आऊँ तुसा खे शान्ति देंऊँआ, आपणी शान्ति तुसा खे देंऊँआ, जिंयां संसार देओआ, आऊँ तुसा खे नि देंदा, तुसा रा मन नि कबराओ और ना डरो।
\v 28 तुसे सुणेया कि मैं तुसा खे बोलेया, 'आऊँ जाऊँआ और तुसा गे फेर आऊँआ, अगर तुसे मांते प्यार राखदे, तो एसा गल्ला ते खुश ऊँदे कि आऊँ पिते गे चली रा, कऊँकि पिता मांते बड़ा ए'।
\v 29 मैं एबे इजी ते ऊणे ते पईले तुसा खे बोली ता कि जेबे से ऊई जाओ, तो तुसे विश्वास करो।
\v 30 एबे मां आजो ते तुसा साथे बऊत गल्ला नि करनिया, कऊँकि एस संसारो रा सरदार आऊणे वाळा ए। मां पादे तेसरा कोई अक्क निए।
\v 31 पर ये तेबे ऊआ, ताकि संसार जाणो कि आऊँ पिते ते प्यार करूँआ और जिंयां पिते माखे आज्ञा दित्ती, आऊँ तिंयां ई करूँआ। उठो, एथा ते चलूँए"।
\c 15
\s यीशु सच्ची अंगूरो रे बेल
\p
\v 1 "सच्ची अँगूरो री बेल आऊँ ई ये और मेरा पिता जीम्मीदार ए।
\v 2 जो डाळी मांदे ए और फळदी नि, से तेसा खे बाडी देओआ और जो फळोई, से तेसा खे छांटोआ, ताकि और फलो।
\v 3 तुसे तो तेस वचनो री बजअ ते, जो मैं तुसा खे बोली राखेया, शुध्द ए।
\v 4 तुसे मांदे बणे रे रओ और आऊँ तुसा रे। जियां डाळी अगर अँगूरो री बेला रे बणी री नि रओ, तो आपणे आपु ते नि फळी सकदी, तिंयां ई तुसे बी अगर मांदे बणे रे नि रओ गे, तो फळी नि सकदे।
\v 5 आऊँ अँगूरो री बेल ए, तुसे डाळिया ए, जो मांदे बणेया रा रओआ और आऊँ तेसरे, तिदे बऊत फल लगोआ, कऊँकि मांते लग रयी की तुसे कुछ पनि करी सकदे।
\v 6 अगर कोई मांदे बणेया रा नि रओ, तो से डाळिया जेड़ा सेटेया जाओआ और सूकी जाओआ और लोक तिना खे कट्ठे करी की आगी रे सेटी देओए और सेयो फूखी जाओईया।
\v 7 अगर तुसे मांदे बणे रे रओ और मेरिया गल्ला तुसा रे बणी रिया रओ, तो जो चाओ मांगो और से तुसा खे ऊई जाणा।
\v 8 मेरे पिते री महिमा इजी साथे ई ओ ई कि तुसे बऊत सारा फल ल्याओ। तेबे ई तुसे मेरे चेले ऊणे।
\p
\v 9 जेड़ा पिते मां साथे प्यार राखेया, तेड़ा ई मैं तुसा साथे प्यार राखेया। मेरे प्यारो रे बणे रओ।
\v 10 अगर तुसे मेरी आज्ञा खे मानोगे, तो मेरे प्यारो रे बणे रे रणे, जिंयां मैं आपणे पिते री आज्ञा मानी राखिया और तेसरे प्यारो रे बणेया रा रऊँआ।
\v 11 मैं तुसा खे यो गल्ला तेबे बोलिया ताकि मेरी खुशी तुसा रे बणी री रओ और तुसा री खुशी पूरी ऊई जाओ"।
\v 12 "मेरी आज्ञा ये कि जेड़ा मैं तुसा साथे प्यार राखेया, तेड़ा ई प्यार तुसे बी एकी-दूजे साथे राखो।
\v 13 इजी ते बड़ा प्यार केसी रा निए कि कोई आपणे दोस्ता खे आपणा प्राण देओ"।
\v 14 जो कुछ आज्ञा आऊँ तुसा खे देंऊँआ, अगर तुसे मानो, तो तुसे मेरे दोस्त ए"।
\v 15 "आजो ते आऊँ तुसा खे दास नि बोलूँगा, कऊँकि दास नि जाणदा कि मालक क्या करोआ, पर मैं तुसा खे दोस्त बोलेया, कऊँकि मैं जो गल्ला आपणे पिते ते सुणिया, सेयो सब तुसा खे बताई तिया।
\v 16 तुसे आऊँ नि चुणेया, पर मैं तुसे चुणी राखे और तुसे नियुक्त कित्ते, ताकि तुसे जाई की फल ल्याओ और तुसा रा फल बणेया रा रओ कि जो कुछ तुसे मेरे नाओ ते पिते ते मांगो, से तुसा खे देओ।
\v 17 इना गल्ला री आज्ञा आऊँ तुसा खे तेबे देऊँआ, ताकि तुसे एकी-दूजे साथे प्यार राखो"।
\s दुनिया रा बैर
\p
\v 18 “अगर संसार तुसा ते बैर राखोआ, तो तुसे जाणोए कि तिने तुसा ते पईले मांते बी बैर राखेया।
\v 19 अगर तुसे संसारो रे ऊँदे, तो संसार आपणेया साथे प्यार राखदा, कऊँकि तुसे संसारो रे निए, बल्कि मैं तुसे चुणी ले रे, तेबे ई तो संसार तुसा ते बैर राखोआ"।
\v 20 "जो गल्ल मैं तुसा ते बोली थी कि दास आपणे मालको ते बड़ा नि ऊँदा, से याद राखो, अगर तिने आऊँ सताया, तो तुसे बी सताणे, अगर तिने मेरी गल्ल मानी, तो तुसा री बी मानणी।
\v 21 पर ये सब कुछ तिना मेरे नाओ री बजअ ते तुसा साथे करना, कऊँकि सेयो मेरे पेजणे वाळे खे नि जाणंदे।
\v 22 अगर आऊँ नि आऊँदा और तिना साथे गल्ला नि करदा, तो सेयो पापी नि ठईरदे, पर एबे तिना खे तिना रे पापो खे कोई बाह्ना निए"।
\v 23 "जो मांते बैर राखोआ, से मेरे पिते ते बी बैर राखोआ"।
\p
\v 24 अगर आऊँ तिना रे सेयो काम नि करदा, जो ओरी किने नि कित्ते, तो सेयो पापी नि ठईरदे, पर एबे तो तिने आऊँ और मेरे पिते, दोनो देखी राखे और दूँईं ते बैर कित्तेया।
\v 25 और ये तेबे ऊआ, ताकि से वचन पूरा ओ, जो तिना री व्यवस्था रे लिखी राखेया, "तिने मांते बेकार बैर कित्तेया"।
\v 26 पर जेबे से मददगार आऊणा, जो मां तुसा गे पेजणा, मतलब-सच्चो रा आत्मा, जो पिते री तरफा ते निकळी रा, तो तेस मेरी गवाई देणी
\v 27 और तुसे बी गवा ए, कऊँकि तुसे शूरूओ ते ई मां साथे रयी रे।
\c 16
\p
\v 1 "यो गल्ला मैं तुसा खे तेबे बोलिया, ताकि तुसे ठोकर नि खाओ।
\v 2 तिना तुसे आराधनालय ते निकाळी देणे, बल्कि से बख़त आऊणा कि जेस केसी तुसे काणे, तेस समजणा कि आसे परमेशरो री सेवा करने लगी रे।
\v 3 तिना एड़ा तेबे करना, कऊँकि तिने ना पिता जाणेया और ना माखे जाणोए।
\s पवित्र-आत्मा रे काम
\p
\v 4 पर यो गल्ला मैं तुसा खे तेबे बोलिया, ताकि जेबे तिना रा बख़त आओ, तेबे तुसा खे याद आई जाओ कि मैं तुसा खे पईले ई बोली ता था और मैं शुरूओ रे तुसा खे यो गल्ला तेबे नि बोलिया, कऊँकि आऊँ तुसा साथे था।
\v 5 एबे आऊँ आपणे पेजणे वाळे गे चली रा और तुसा बीचो ते कोई मांते नि पुछदा कि तूं केयी चली रा?
\v 6 पर मैं यो जो गल्ला तुसा खे बोली राखिया, तेबे ई तो तुसा रा मन दु:खी ऊई गा रा"।
\v 7 तेबे बी आऊँ तुसा खे सच बोलूँआ, "मेरा जाणा तुसा री तंईं अच्छा ए, कऊँकि अगर आऊँ नि जाऊँगा, तो से मददगार तुसा गे नि आऊणा, पर अगर आऊँ जाऊँगा, तो तेस तुसा गे पेजी देऊँगा।
\v 8 तेस आई की संसार, पाप, धार्मिकता और न्याय रे बारे रे बिना जवाबो ते करना"।
\p
\v 9 "पापो रे बारे रे तेबे, कऊँकि सेयो मां पाँदे विश्वास नि करदे
\v 10 और धार्मिकता रे बारे रे तेबे, कऊँकि आऊँ पिते गे जाऊँआ और तुसा आऊँ फेर नि देखणा।
\v 11 न्याय रे बारे रे तेबे, कऊँकि संसारो रा सरदार दोषी ठईराई ता रा"।
\v 12 माखे तुसा ते ओर बी गल्ला बोलणिया ए, पर यबु तुसे तिना खे सईन नि करी सकदे।
\v 13 पर जेबे से, मतलब-सच्चो रा आत्मा आऊणा, तेबे तुसा खे सब सचो री बाट बताणी, कऊँकि तेस आपणी तरफा ते नि बोलणा, पर जो कुछ सुणना, से ई बोलणा और आऊणे वाळी गल्ला तुसा गे बताणिया।
\v 14 तेस मेरी महिमा करनी, कऊँकि तेस मेरिया गल्ला बीचो ते लयी की तुसा खे बताणिया।
\v 15 जो कुछ पिते रा ए, से सब मेरा ए, तेबे ई तो मैं बोलेया, "तेस मेरी गल्ला बीचो ते लयी कि तुसा खे बताणिया"।
\s दु:ख सुखो रे बदली जाणा
\p
\v 16 “थोड़ी देरा तक तुसा आऊँ नि देखणा और तेबे थोड़ी देरा बाद आऊँ देखणा।
\v 17 तेबे तिना रे बऊत चेलेया आपु बीचे बोलेया, "ये क्या ए, जो येआसा खे बोलणे लगी रे कि थोड़ी देर तुसा आऊँ नि देखणा और तेबे थोड़ी देर बाद आऊँ देखणा? और ये तेबे कऊँकि आऊँ पिते गे जाऊँआ"।
\v 18 तेबे तिने बोलेया, "ये थोड़ी देर, जो ये बोलणे लगी रे, क्या बात ए? आसे नि जाणदे कि क्या लगी रे बोलणे”?
\v 19 प्रभु यीशुए ये जाणी की कि यो मांते पुछणा चाओए, तिना खे बोलेया, "क्या तुसे आपु बीचे मेरी इना गल्ला रे बारे रे पुछ-ताछ करोए कि थोड़ी देर बाद तुसा आऊँ नि देखणा और थोड़ी देर बाद आऊँ देखणा"।
\v 20 आऊँ तुसा खे सच-सच बोलूँआ कि "तुसे रोणे और दु:ख करना, पर संसार खुश ऊणा, तुसा खे दु:ख ऊणा, पर तुसा रा दु:ख, खुशिया रे बदली जाणा"।
\v 21 जेबे जवाणस बच्चा पैदा करने लगोई, तो तेसा खे पीड़ ओई, कऊँकि तेसा रे दु:खो री कड़ी आई पऊँछोई, पर जेबे से बाळक जम्मी चुकोई, तो तेबे एसा खुशिया साथे कि दुनिया रे एक आदमी पैदा ऊआ, तेस दु:खो खे फेर याद नि करदी"।
\v 22 "तिंयां ई तुसा खे बी यबुओ तक दु:ख ए, पर आऊँ तुसा खे फेर मिलणा और तुसा रे मनो रे खुशी ऊणी और तुसा री खुशी केसी पनि छिनणी।
\v 23 तेस दिने तुसा मांते कुछ नि पुछणा, आऊँ तुसा खे सच-सच बोलूँआ कि अगर पिते ते कुछ मांगोगे, तो तेस मेरे नाओ ते तुसा खे देणा।
\v 24 यबुओ तक तुसे मेरे नाओ ते कुछ नि मांगेया, मांगो तो पाओगे, ताकि तुसा री खुशी पूरी ऊई जाओ"।
\s दुनिया खे जीतणा
\p
\v 25 "मैं तुसा खे यो गल्ला उदारणा रे बोलिया, पर से बखत आऊणा जेबे मां तुसा खे फेर उदारणा रे नि बोलणा, बल्कि खुली की पिते रे बारे रे तुसा गे बताणा।
\v 26 तेस दिने तुसा मेरे नाओ ते मांगणा, और आऊँ तुसा खे ये नि बोलदा कि आऊँ तुसा रिया तंईं पिते ते बिनती करूँगा।
\v 27 कऊँकि पिता तो आपु बी तुसा ते प्यार राखोआ, कऊँकि तुसे मां साथे प्यार राखी राखेया और ये बी विश्वास कित्तेया कि आऊँ पिते री तरफा ते आई रा।
\v 28 आऊँ पिते ते निकळी कि दुनिया रे आई रा, फर दुनिया खे छाडी की पिते गे जाऊँआ।”
\p
\v 29 तिना रे चेलेया बोलेया कि देखो एबे तो तुसे खुली कि बोलणे लगी रे और कोई पुजाणी नि बोलदे।
\v 30 एबे आसा खे पता लगी गा कि तुसे सब कुछ जाणोए और तुसा खे कोई मतलब निए कि कोई तुसा ते कुछ पूछो, इजी पाँदे आसे विश्वास करूँए कि तुसे परमेशरो री "तरफा ते आई रे।
\v 31 ये सुणी की प्रभु यीशुए तिना खे बोलेया,
\v 32 देखो, से कड़ी आऊणी, बल्कि आई गी री कि तुसा तित्तर-बित्तर ऊई की आपणी-आपणी बाटा रिये जाणा और आऊँ कल्ला छाडी देणा, तेबे बी आऊँ कल्ला नि रणा, कऊँकि पिता मां साथे ए।
\v 33 मैं तुसा खे यो गल्ला तेबे बोलिया, ताकि तुसा खे मांदे शान्ति मिलो, संसारो रे तुसा खे क्ळेश ओआ, पर इम्मत राखो, मैं संसार जीती ला रा"।
\c 17
\s यीशुए री खास प्रार्थना : आपणे आपु खे
\p
\v 1 प्रभु यीशुए यो गल्ला बोलिया और आपणिया आखी सर्गो री तरफा खे चकिया और बोलेया, "ओ पिता! से कड़ी आई पऊँछी री, आपणे पुत्रो री महिमा कर, ताकि पुत्र बी तेरी महिमा करो।
\v 2 कऊँकि तैं तेसखे सबी प्राणियां पाँदे अक्क दित्तेया कि जो तैं तेसखे देयी राखे, तिना सबी खे से अनंत जीवन देओ
\v 3 और अनंत जीवन ये कि सेयो ताखे महान् सच्चे परमेशरो खे और यीशु मसीहो खे, जो तैं पेजी राखेया, जाणो।
\v 4 जो काम तैं माखे करने खे दित्तेया था, से पूरा करी की मैं तरतिया पाँदे तेरी महिमा कित्ती।
\v 5 एबे ओ पिता! तूं आपु साथे मेरी महिमा, तेसा महिमा साथे कर, जो दुनिया री सृष्टिया ते पईले, मेरी तां साथे थी।
\s आपणे चेलेया खे प्रार्थना
\p
\v 6 “मैं तेरा नाओ तिना आदमिया गे प्रगट कित्तेया, जो तैं माखे दुनिया बीचो ते दित्ते, सेयो तेरे थे और तैं सेयो माखे दित्ते और तिने तेरे वचन मानी ले रे।
\v 7 एबे तिना खे पता लगी गा रा कि जो कुछ तैं माखे देयी राखेया, से सब तेरी तरफा ते ए।
\v 8 कऊँकि जो वचन तैं मांखे दित्ते, मैं सेयो तिना गे पऊँछाए और तिने सेयो माने और सच-सच जाणी ला रा कि आऊँ तेरी तरफा ते आई रा और विश्वास करी ला रा कि तैं ई आऊँ पेजी राखेया।
\v 9 आऊँ तिना खे बिनती करूँआ, संसारो खे बिनती नि करदा, पर तिना खे ई, जो तैं माखे देयी राखे, कऊँकि सेयो तेरे ए।
\v 10 और जो कुछ मेरा ए से सब कुछ तेरा ए,और जो तेरा ए से मेरा ए और इना ते मेरी महिमा प्रगट ऊई री।
\p
\v 11 आऊँ एबे दुनिया रे नि रणा, पर यो दुनिया रे रणे और आऊँ तांगे आऊणे लगी रा, ओ पवित्र पिता! आपणे तेस नाओ ते जो तैं माखे देयी राखेया, तिना री रक्षा कर ताकि सेयो आसा जेड़े, एक ओ।
\v 12 जेबे आऊँ तिना साथे था, तेबे मैं तेरे तेस नाओ ते, जो तैं माखे देयी राखेया, तिना री रक्षा कित्ती, मैं तिना री चौकसी कित्ती और विनाशो रे पाऊओ खे छाडी की तिना बीचो ते कोई बी नाश नि ऊआ, ताकि पवित्र शास्त्रो री गल्ल पूरी ओ।
\v 13 पर एबे आऊँ तांगे आऊँआ और इना गल्ला खे दुनिया गे बोलूँआ कि सेयो मेरी खुशी आपु रे पुरी करो।
\v 14 मैं तेरा वचन तिना गे पऊँछाई ता रा और संसारे तिना ते बैर कित्तेया, कऊँकि जिंयां आऊँ संसारो रा निए, तिंयां ई सेयो बी संसारो रे निए।
\p
\v 15 आऊँ ये बिनती नि करदा कि तूं तिना खे दुनिया ते ई उठाईलो, पर ये कि तूं तिना खे तेस दुष्टो ते बचाई कि राख।
\v 16 जिंयां आऊँ संसारो रा निए, तिंयां ई सेयो बी संसारो रे निए।
\v 17 सच्चो साथे तिना खे पवित्र कर, तेरा वचन सच्चा ए।
\v 18 जिंयां तैं आऊँ दुनिया रे पेजेया, तिंयां ई मैं बी सेयो दुनिया रे पेजे।
\v 19 तिना री खातर आऊँ आपु खे पवित्र करूँआ, ताकि सेयो बी सच्चो साथे पवित्र करे जाओ।
\s सबी विश्वासिया खे प्रार्थना
\p
\v 20 “आऊँ सिर्फ इना खे ई बिनती नि करदा, पर तिना खे बी, जेस इना रे वचनो साथे मां पाँदे विश्वास करना।
\v 21 ताकी सेयो सब एक ओ, जिंयां तूं ए। पिता मांदे ए और आऊँ तांदे ए, तिंयां ई सेयो बी आसा रे ओ, ताकि दुनिया विश्वास करो कि तैं ई आऊँ पेजी राखेया।
\v 22 से महिमा, जो तैं माखे देयी राखी, मैं तिना खे दित्ती, ताकि सेयो तिंयां ई एक ओ, जिंयां आसे एक ए।
\v 23 आऊँ तिना रे और तूं मांदे, ताकि सेयो सिध्द ऊई की एक ऊई जाओ और दुनिया जाणो कि तैं ई आऊँ पेजी राखेया और जेड़ा तैं मा साथे प्यार राखेया, तेड़ा ई तिना साथे प्यार राखेया।
\v 24 ओ पिता! आऊँ चाऊँआ कि जो तैं माखे देयी राखे, जेती आऊँ ए, तेती सेयो बी मां साथे ओ, ताकि सेयो मेरी तेसा महिमा खे देखो, जो तैं माखे देयी राखी, कऊँकि तैं दुनिया री सृष्टिया ते पईले, मां साथे प्यार राखेया।
\v 25 ओ धार्मिक पिता! संसारे आऊँ नि जाणेयां, पर मैं तूं जाणेया और इने बी जाणेया कि तैं ई आऊँ पेजी राखेया।
\v 26 मैं तेरा नाओ तिना गे बताया और बतांदा रऊँगा कि जो प्यार ताखे मांते था, से तिना रे रओ और आऊँ तिना रे रऊँ"।
\c 18
\s यीशुए खे पकड़वाणा
\r (मती 26:47-56; मरकुस 14:43-50; लूका 22:47-53)
\p
\v 1 प्रभु यीशु इना गल्ला बोली की आपणे चेलेया साथे किद्रोनो रे नाळे ते पार गये, तेती एक बागीचा था, जिदे सेयो और तिना रे चेले गये।
\v 2 तेसरा पकड़वाणे वाळा यहूदा बी से जगा जाणो था,कऊँकि यीशु आपणे चेलेया साथे तेती जाया करो था
\v 3 तेबे यहूदा सिपाईया री एक पळटण, बड़े पुरोईत और फरीसिया री तरफा ते प्यादेया खे लयी की दीऊए, मशाला और अथीयार लयी की तेती आया।
\v 4 तेबे प्रभु यीशुए तिना सबी गल्ला खे जो तिना पाँदे आऊँणे वाळिया थिया, जाणी की निकळे और तिना खे बोलणे लगे, "केसखे टोळने लगी रे”?
\v 5 तिने तिना खे जवाब दित्तेया, "यीशु नासरिये खे”। प्रभु यीशुए तिना खे बोलेया, "आऊँ ई ये" और तिना खे पकड़वाणे वाळा बी तिना साथे खड़ी रा था।
\v 6 तिना रे ये बोलदे ई कि आऊँ ई ए, सेयो पीछे आटी की जमिना पाँदे रूड़ी गे।
\p
\v 7 तेबे तिने फेर तिना ते पूछेया, "तुसे केसखे टोळोए”?
\v 8 तिने बोलेया, "यीशु नासरिये खे"। प्रभु यीशुए बोलेया, "आऊँ तो तुसा खे बोली चुकेया कि आऊँ ई ये, अगर माखे टोळने लगी रे तो इना खे जाणे देओ"।
\v 9 ये तेबे ऊआ ताकि से वचन पूरा ओ, जो तिने बोलेया था, "जो तैं माखे देयी राखे, तिना बीचो ते मैं एक पनि खोया"।
\v 10 शमौन पतरसे तलवार, जो तेसगे थी, खिंजी और बड़े पुरोईतो रे दासो पाँदे चलाई की तेसरा दांणा कान ई उड़ाईता, तेस दासो रा नाओ मलखुस था।
\v 11 तेबे प्रभु यीशुए पतरसो खे बोलेया, "आपणी तलवार म्यानो रे राखी दे, जो कटोरा मेरे पिते देयी राखेया, क्या आऊँ तेस नि पीयूँ”?
\s हन्ना रे सामणे यीशु
\p
\v 12 तेबे सिपाईये, सूबेदारे और यहूदिया रे प्यादेया प्रभु यीशु पकड़ी की बानी ते।
\v 13 और पईले तिना खे हन्ने गे लयी गे, कऊँकि से तेस सालो रे बड़े पुरोईत काईफे रा सयीरा था।
\v 14 ये से ई काईफा था, जिने यहूदिया खे सला दित्ती थी, "आसा रे लोका खे एक आदमिये रा मरना ठीक ए"।
\s पतरसो रा मुकरना
\r (मती 26:69;70; मरकुस 14:66-68; लूका 22:55-57)
\p
\v 15 शमौन पतरस और एक ओर चेला बी प्रभु यीशुओ पीछे-पीछे चली पड़े। ये चेला बड़े पुरोईतो रा जाणने वाळा था और प्रभु यीशुओ साथे बड़े पुरोईतो रे आंगणो रे गया।
\v 16 पर पतरस द्वारो गे खड़े रा रया, तेबे से दूजा चेला, जो बड़े पुरोईतो री जाण-पछयाणा रा था, बारे निकळेया और द्वारपालिना खे बोली की पतरसो खे पीतरे ली आया।
\v 17 तेसे दासिये, जो द्वारपालिनी थी, पतरसो खे बोलेया, "क्या तूं बी एस आदमिए रे चेलेया बीचो ते ए”? तिने बोलेया, "आऊँ निए"।
\v 18 दास और प्यादे ठण्डी रे मारे आग बाळी की खड़ी की सेखणे लगी रे थे और पतरस बी तिना साथे खड़ी की सेखणे लगी रा था।
\s बड़े पुरोईतो रे जरिए यीशुए ते पुछताछ
\r (मती 26:59-66 मरकुस 14:55-64; लूका 22:66-71)
\p
\v 19 तेबे बड़े पुरोईते प्रभु यीशुओ ते तिना रे चेले और तिना रे उपदेशो रे बारे रे पूछेया।
\v 20 प्रभु यीशुए जवाब दित्तेया, "मैं दुनिया रे खुली की गल्ला कित्तिया, मैं सभा रे और आराधनालय दे, जेती सब यहूदी कट्ठे ऊया करो थे, सदा उपदेश दित्तेया और चोरिये कुछ नि बोलेया।
\v 21 तूं मांते कऊँ पूछेया? सुणने वाळेया ते पूछ कि मैं तिना खे क्या बोलेया? देख, सेयो जाणोए कि मैं क्या-क्या बोलेया”?
\v 22 तेबे तिने ये बोलेया, तेबे प्यादेया बीचो ते एक ई जणे, जो नेड़े था खड़े रा, प्रभु यीशुओ खे थप्पड़ बाई की बोलेया, "क्या तूं बड़े पुरोईतो खे ईंयां जवाब देआ"।
\v 23 प्रभु यीशुए तेसखे बोलेया, "अगर मैं बुरा बोलेया, तो तेसा बुराईया पाँदे गवाई दे, पर अगर पला बोली राखेया, तो माखे कऊँ बाणे लगी रा”?
\v 24 हन्ने से बानेया रा काईफा बड़े पुरोईतो गे पेजी ता।
\s पतरसो रा तेबू ई ना करना
\r (मत्ती 26:71-75; 11-14; मरकुस 16:69-72; लूका 22:58-62)
\p
\v 25 शमौन पतरस खड़े रा आग सेखणे लगी रा था। तेबे तिने तेसखे बोलेया, "क्या तूं बी एसरे चेलेया बीचो ते ए”? तिने बोलेया, "आऊँ निए"।
\v 26 बड़े पुरोईतो रे दासो बीचो ते एकी जणे जो तेसरे टबरो बीचो ते था, जेसरा कान पतरसे बाडी ता था, बोलेया, "क्या मैं तूं तेस साथे बागीचे रे नि देखेया था”?
\v 27 पतरसे फेर ना करी ती और मुर्गे फटाफट बांग दित्ती।
\s पिलातुसो सामणे यीशु
\r (मत्ती: 27:1,2,11-14; मरकुस:15:1-5; लुका:23:1-5)
\p
\v 28 तेबे सेयो प्रभु यीशुओ खे काईफे गे ते किले खे लयी गे और प्यागा रा बख़त था, पर सेयो आपु किले ते पीतरे नि गये, ताकि अशुध्द ना ओ, पर फसह खाई सको।
\v 29 तेबे पिलातुस तिना गे बारे निकळेया और बोलेया, "तुसे एस आदमियो पाँदे किजी गल्ला रा दोष लगाओए”?
\v 30 तिने जवाब दित्तेया, "अगर ये कुकर्मी नि ऊँदा, तो आसे एसखे तेरे आथो रे नि देंदे"।
\v 31 पिलातुसे तिना खे बोलेया, "तुसे ई एसखे लयी जाई की आपणी व्यवस्था रे मुताबिक न्याय करो"। यहूदिये तेसखे बोलेया, "आसा खे अक्क निए कि केसी रा प्राण लऊँ"।
\v 32 ये तेबे ऊआ ताकि प्रभु यीशुओ री से गल्ल पूरी ओ, जो तिने ये सारा करदे ऊए बोली थी कि 'तेसरा मरना केड़ा ऊणा'।
\p
\v 33 तेबे पिलातुस फेर किले रे पीतरे गया और प्रभु यीशुओ खे बुलाई की तिना ते पूछेया, "क्या तूं यहूदिये रा राजा ए”?
\v 34 प्रभु यीशुए बोलेया, "क्या तूं ये गल्ल आपणी तरफा ते बोलणे लगी रा या ओरी मेरे बारे रे तांगे बोली”?
\v 35 पिलातसे बोलेया, "क्या आऊँ यहूदी ए? तेरी जातिया वाळे और बड़े पुरोईते ई तूं मेरे आथो रे देयी राखेया, तैं क्या करी राखेया"?
\v 36 प्रभु यीशुए जवाब दित्तेया, "मेरा राज्य एसा दुनिया रा निए, अगर मेरा राज्य एसा दुनिया रा ऊँदा, तो मेरे सेवक लड़दे और माखे यहूदिया रे आथो रे देंदे, पर एबे मेरा राज्य एथो रा निए"।
\v 37 पिलातुसे तिना खे बोलेया, "तूं बोलेया कि आऊँ राजा ए मैं तेबे ई तो जन्म लया और तेबे ई तो दुनिया रे आयी रा कि सचो री गवाई देंऊँ, जो कोई सचो रा ए, से मेरा शब्द सुणोआ"।
\s मौता री सजा री आज्ञा
\r (मती 27:15-31; मरकुस 15:6-20; लूका 23:13-25)
\p
\v 38 पिलातुसे बोलेया, "सच क्या ए”? और ये बोली की से फेर यहूदिया गे चली गा और तिना खे बोलेया कि "आऊँ तो तेसदे कोई दोष नि पांदा"।
\v 39 पर तुसा री ये रवाज ए कि आऊँ फसह रे तुसा खे एक आदमी छाडी देऊँ, तेबे क्या तुसे चाओए कि आऊँ तुसा खे यहुदिया रा राजा छाडी देऊँ?
\v 40 तेबे तिने चींगी की बोलेया, "एसखे नि पर आसा खे बरअब्‍बे खे छाडी दे, जो एक डाकू था"।
\c 19
\s मौता री सजा री आज्ञा
\p
\v 1 तेबे पिलातुसे प्रभु यीशुओ खे कोड़े लगवाए।
\v 2 सिपाईये कांडेया रा मुकट गूँदी की तिना रे सिरो पाँदे राखी ता और तिना खे बैंगणी टाले पईनाए।
\v 3 और तिना गे आई-आई की बोलणे लगे, "ओ यहूदिया रे राजा प्रणाम! और तिना खे थप्पड़ बाए"।
\v 4 तेबे पिलातुसे फेर बारे निकळी की लोका खे बोलेया, "देखो, आऊँ तेसखे तुसा गे फेर बारे ल्याऊँआ, ताकि तुसे जाणो कि आऊँ तेसदे कोई दोष नि पांदा"।
\v 5 तेबे प्रभु यीशु कांडेया रा मुकट और बैंगणी टाले पनयाई की बारे निकाळे और पिलातुसे बोलेया, "देखो, ये आदमी"।
\v 6 तेबे बड़े पुरोईते और प्यादेया सेयो देखे और जोरी की बोलेया, "एसखे क्रूसो पाँदे चढ़ाओ, क्रूसो पाँदे"। पिलातुसे तिना खे बोलेया, "तुसे ई एसखे लयी की क्रूसो पाँदे चढ़ाओ, कऊँकि आऊँ एसदे कोई दोष नि पांदा"।
\p
\v 7 यहूदिये तेसखे बोलेया, "आसा री बी व्यवस्था ए और म्हारी व्यवस्था रे मुताबिक, ये क्रूसो पाँदे चढ़ाणे जोगा ए कऊँकि तिने आपु खे परमेशरो रा पुत्र बणाया"।
\v 8 जेबे पिलातुसे ये गल्ल सुणी, तेबे ओर बी डरी गा।
\v 9 तेबे फेर किले रे पीतरे गया और प्रभु यीशुओ खे बोलेया, "तूं केथो रा ए”? पर प्रभु यीशुए तेसखे कोई बी जवाब नि दित्तेया।
\v 10 पिलातुसे तिना खे बोलेया, "मांगे कऊँ नि बोलदा”? क्या तूं नि जाणदा कि ताखे छाडणे रा अक्क मांगे ए और ताखे क्रूसो पाँदे चढ़ाणे रा बी”?
\v 11 प्रभु यीशुए बोलेया, "अगर जे ताखे ऊबो ते नि देंदे, तो तेरा मां पाँदे कोई अक्क नि ऊँदा, तेबे जिने आऊँ तेरे आथो रे पकड़वाया, तेसरा पाप जादा ए"।
\p
\v 12 तेबे पिलातुसे सेयो छाडणा चाए, पर यहूदिये चींगी-चींगी की बोलेया, "अगर तूं एसखे छाडी रे गा, तो तेरी भक्ति कैसरो री तरफा खे निए, जो कोई आपणे आपु खे राजा बणाओआ, से कैसरो रा साम्हणा करोआ"।
\v 13 इना गल्ला सुणी की पिलातुस प्रभु यीशुओ खे बारे ल्याया और तेती एक चबूतरा था, जेतेखे इब्रानिया रे गब्बता बोलोए, और न्याय आसनो रे बैठेया।
\v 14 ये फसह री त्यारिया रा दिन था और छटे कंटे रे तकरीबन था, तेबे तिने यहूदिये खे बोलेया, "देखो, ये ई ए तुसा रा राजा"।
\v 15 पर सेयो चींगे और बोलेया, "लयी जा, लयी जा, एसखे क्रूसो पाँदे चढ़ाओ”। पिलातुसे तिना खे बोलेया, "क्या आऊँ तुसा रे राजे खे क्रूसो पाँदे चढ़ाऊ”? बड़े पुरोईते जवाब दित्तेया, "कैसरो खे छाडी की आसा रा कोई राजा निए"।
\v 16 तेबे तिने सेयो तिना रे आथो रे देयी ते, ताकि तिना खे क्रूसो पाँदे चढ़ाई देओ।
\s क्रूसो पाँदे चढ़ाणा
\r (मती 27:32-44; मरकुस 15:21-32; लूका 23:26-43)
\p
\v 17 तेबे सेयो प्रभु यीशुओ खे लयी गे। तेबे सेयो आपणा क्रूस चकी की तेसा जगा तक गये, जेतेखे खोपड़िया री जगा बोलो थे और इब्रानिया रे 'गुलगुता'।
\v 18 तेती तिने सेयो और तिना साथे दो ओर आदमी क्रूसो पाँदे चढ़ाए, एकी खे ओरे और दूजे खे पोरे और बीचे प्रभु यीशु।
\v 19 तेबे पिलातुसे एक दोष पत्र लिखी की क्रूसो रे लगाई ता और तिदे लिखी राखेया था, "यीशु नासरी यहूदिया रा राजा"।
\v 20 ये दोष पत्र बऊत यहूदिये पढ़ेया, कऊँकि से जगा, जेती प्रभु यीशु क्रूसो पाँदे चढ़ाए थे नगरो ते नेड़े ई थी और पत्र, इब्रानी, लतीनी और यूनानिया रे लिखेया रा था।
\v 21 तेबे यहूदिया रे बड़े पुरोईते पिलातुसो खे बोलेया, "यहूदिया रा राजा नि लिख”, पर ये लिख कि तिने बोलेया, "आऊँ यहूदिया रा राजा ए"।
\v 22 पिलातुसे बोलेया, "मैं जो लिखी ता, से लिखी ता"।
\p
\v 23 जेबे सिपाई प्रभु यीशुओ खे क्रूसो रे चढ़ाई चुके, तेबे तिना रे टाले लयी की चार इस्से कित्ते, हर सिपाईयो खे एक इस्सा, तेबे तिने कुरता बी लया पर कुरता बिना सलाईया ते ऊबो ते लयी की ऊँदो तक बुणेया रा था, तेबे तिने आपु बीचे बोलेया कि आसे एसखे फाड़ना रणी देऊँए, पर एती पाँदे पत्री पाऊँए कि ये केसरा ऊणा।
\v 24 ये तेबे ऊआ कि पवित्र शास्त्रो री गल्ल पूरी ओ कि
\q1 "तिने आपु बीचे मेरे टाले बांडी ते
\q2 और मेरे टालेया पाँदे पत्री पायी”,
\p
\v 25 तो सिपाईये एड़ा ई कित्तेया। प्रभु यीशुओ रे क्रूसो गे तिना री आम्मा और तेसा री बईण मरियम, क्लोपासो री लाड़ी और मरियम मगदलिनी खड़ी रिया थिया।
\v 26 प्रभु यीशुए आपणी आम्मा खे बोलेया, "ओ जवाणसे, देख, ये तेरा पाऊए"।
\v 27 तेबे तिने चेले खे बोलेया, "ये तेरी आम्मा ए", तेबे तेसी बख़ते से चेला तेसा खे आपणे कअरे लयी गा।
\s यीशुए री मौत
\r (मती 27:45-56; मरकुस 15:33-41; लूका 23:44-49)
\p
\v 28 इजी ते बाद प्रभु यीशुए ये जाणी की कि एबे सबकुछ ऊई गा, ताकि पवित्र शास्त्रो री गल्ल पूरी ओ, "तिने बोलेया आऊँ त्याया ए"।
\v 29 तेती एक सिरके रा पांडा परी की था राखेया रा, तेबे तिने स्पंजो रा टाला सिरके रे सेड़ेया और डण्डे पाँदे राखी की तिना रे मुओ रे लगाया।
\v 30 जेबे प्रभु यीशुए से सिरका पिया, तेबे बोलेया, "पूरा ऊआ" और सिर चुकाई की प्राण छाडी ते।
\s बड़छे की ऊजणा
\p
\v 31 तेबे से त्यारिया रा दिन था, यहूदिये पिलातुसो ते बिनती कित्ती कि तिना री खुटिया तोड़ी देओ और तिना खे ऊतारी देओ, ताकि सब़्तो रे दिने सेयो क्रूसो रे नि रओ, कऊँकि ये सब़्तो रा दिन बड़ा दिन था।
\v 32 तेबे सिपाईये आई की पईले रिया खूटिया तोड़िया, तेबे दूजे रिया, जो तिना साथे क्रूसो रे चढ़ाई राखे थे।
\v 33 पर जेबे प्रभु यीशुओ गे आई की देखेया कि ये मरी चुकेया रा, तो तिना री खूटिया नि तोड़िया।
\v 34 पर सिपाईया बीचो ते एकी जणे एक बड़छा बखिया रे कुसाया और तेते बीचो ते तेबु ई खून और पाणी निकळेया।
\v 35 जिने ये देखेया, तिने ई ये गवाई दित्ती और तेसरी गवाई सच्ची ए और से जाणोआ कि सच बोलणे लगी रा, ताकि तुसे बी विश्वास करो।
\v 36 यो गल्ला तेबे ऊईया, ताकि पवित्र शास्त्रो रा से वचन पूरा ओ, "तेसरी कोई बी आड्डी तोड़ी नि जाणी"।
\v 37 फेर एक ओरी जगा रे ये लिखी राखेया, "जिने से ऊजी राखेया, तिना पाँदे नजर करनी"।
\s यीशुए खे दबाणा
\r (मती 27:57-61; मरकुस 15:42-47; लूका 23:50-56)
\p
\v 38 इना गल्ला ते बाद अरमतियाह रे यूसुफे, जो प्रभु यीशुओ रा चेला था, पर यहूदिया रे डरो रे मारे से एसा गल्ला खे छिपाए रे राखो था, तिने पिलातुसो ते बिनती कित्ती कि आऊँ प्रभु यीशुओ री लोथ लयी जाऊँ; और पिलातुसे तेसरी बिनती सुणी और से आई की तिना री लोथ लयी गा।
\v 39 निकुदेमुस बी, जो पईले प्रभु यीशुओ गे राथियो खे गया था, पंजा सेरो रे तकरीबन मिलेया रा गन्धरस और एलवा ल्याया।
\v 40 तेबे तिने प्रभु यीशुओ री लोथ लयी और यहूदिया रे दबाणे री रवाजा रे मुताबिक सेयो खूशबुदार चीजा साथे कफनो रे लपेटेया।
\v 41 तेसा जगा रे जेती प्रभु यीशु क्रूसो पाँदे चढ़ाए थे, एक बगीचा था और तेस बागीचे रे एक नयी कब्र थी, जेती कदी कोई नि राखेया था।
\v 42 तेबे यहूदिया री त्यारिया रे दिनो री बजअ ते, तिने प्रभु यीशुओ री लोथ तिदे ई राखी, कऊँकि से कब्र नेड़े थी।
\c 20
\s खाली कब्र
\r (मती 28:1-8; मरकुस 16:1-8; लूका 24:1-2)
\p
\v 1 अफ़्ते रे पईले दिने मरियम मगदलिनी प्यागा ई न्हेरे-न्हेरे कब्रा पाँदे आई और तेसे पात्थर कब्रा गे ते आटेया रा देखेया।
\v 2 तेबे से दौड़ी की शमौन पतरस और बाकि चेलेया गे गयी, जिना खे प्रभु यीशु मानो थे, और बोलेया, "सेयो प्रभुओ खे कब्रा ते निकाळी की लयी गे रे और आऊँ नि जाणदी कि तिना खे केयी लयी गे रे"।
\v 3 तेबे पतरस और दूजा चेला निकळी की कब्रा गे गये।
\v 4 तेबे दोनो साथे-साथे दौड़ने लगी रे थे, पर दूजा चेला पतरसो ते आगे दौड़ी की कब्रा पाँदे पईले पऊँछेया।
\v 5 तिने थाले चूकी की टाले देखे, पर से पीतरे नि गया।
\v 6 तेबे शमौन पतरस तेसते पीछे-पीछे पऊँछेया और कब्रा ते पीतरे गया और टाले पड़े रे देखे।
\v 7 और से अंगोछा जो तिना रे सिरो रे था बानेया रा, से टालेया साथे नि था, पर एक लग जगा रे था लपेटेया रा।
\v 8 तेबे दूजा चेला बी, जो कब्रा पाँदे पईले पऊँछेया था, पीतरे गया और तसल्ली कित्ती।
\v 9 सेयो यबुओ तक पवित्र शास्त्रो री गल्ल नि समजे थे कि, "से मरेया रे बीचो ते जिऊँदा ऊणा था"।
\v 10 तेबे सेयो चेले आपणे कअरो खे वापस ऊई गे।
\s मरियम मगदलीनिया पाँदे प्रगट ऊणा
\r (मती 28:9-10; मरकुस 16:9-11)
\p
\v 11 पर मरियम रोंदी ऊई कब्रा गे ई बारे खड़ी री रयी और रोंदे-रोंदे कब्रा खे चूकी की देखदी रयी।
\v 12 तेबे तेसे दो स्वर्गदूत सफेद टाले पईने रे, एक सरयाणे रे और दूजा पाईंदिया रे बैठे रे देखे, जेती प्रभु यीशुओ री लोथ थी पड़ी री।
\v 13 तिने तेसा खे बोलेया, "ओ जवाणसे तूं कऊँ लगी री रोणे”? तेसे तिना खे बोलेया, "सेयो मेरे प्रभुओ खे चकी की लयी गे रे और आऊँ नि जाणदी कि सेयो केयी लयी गे रे"।
\v 14 ये बोली कि से पीछे मुड़ी और प्रभु यीशु खड़े रे देखे और पछयाणे नि कि प्रभु यीशु ए।
\v 15 प्रभु यीशुए तेसा खे बोलेया, "ओ जवाणसे तूं कऊँ लगी री रोणे? केसखे टोळेई”? तेसे माली समजी की तिना खे बोलेया, "ओ महाराज! अगर तैं सेयो चकी ले रे तो मांगे बताई रे कि केयी राखी राखे और आऊँ तिना खे लयी जाऊँगी"।
\v 16 प्रभु यीशुए तेसा खे बोलेया, "मरियम! तेसे पीछे मुड़ी की तिना खे इब्रानी पाषा रे बोलेया, रब्बुनी, मतलब-ओ गुरू”!
\v 17 प्रभु यीशुए तेसा खे बोलेया, "माखे नि छूँ, कऊँकि आऊँ यबुओ तक ऊबे पिते गे नि जायी रा, पर मेरे पाईया गे जाई की तिना खे बोली रे कि आऊँ आपणे पिते गे और तुसा रे परमेशरो गे ऊबे जाऊँआ"।
\s चेलेया पाँदे प्रगट ऊणा
\r (मती 28:16-20; मरकुस 16:14-18; लूका 24:36-49)
\p
\v 18 मरियम मगदलिनिये जायी की चेलेया गे बताया, "मैं प्रभु देखे, तिने मां साथे गल्ला कित्तिया"।
\v 19 तेसी दिने, जो अफ़्ते रा पईला दिन था, सांजके बख़ते, जेबे तेथो रे द्वार, जेती चेले थे, यहूदिये रे डरो रे मारे बंद थे, तेबे प्रभु यीशु आए और बीचे खड़े ऊई की तिना खे बोलेया, "तुसा खे शान्ति मिलो"।
\v 20 और ये बोली की तिने आपणे आथ और आपणे पंजर तिना खे दखाए, तेबे चेले प्रभु यीशुओ खे देखी कि खुश ऊए।
\v 21 प्रभु यीशुए तिना खे फेर बोलेया, "तुसा खे शान्ति मिलो”; "जिंयां पिते आऊँ पेजी राखेया, तिंयां ई आऊँ बी तुसा खे पेजूँआ"।
\v 22 ये बोली की तिने तिना पाँदे फूकर दित्ती और बोलेया, "पवित्र आत्मा लओ"।
\v 23 "जिना रे पाप तुसे माफ करो, तिना खे माफ ऊई गे, जिना खे तुसे राखो, सेयो राखी ते"।
\s थोमा पाँदे प्रगट ऊणा
\p
\v 24 पर बारा बीचो ते एक, मतलब- थोमा, जेसखे दिदुमुस बी बोलोए, जेबे प्रभु यीशु आए, तो से तिना साथे नि था।
\v 25 जेबे ओर चेले तेसखे बोलणे लगे, "आसे प्रभु यीशु देखे, तेबे तिने तिना खे बोलेया कि जदुओ तक आऊँ तिना रे आथो रे छेद नि देखी लऊँ और किला रे छेदा रे आपणी गूठी नि पाई लऊँ, तदुओ तक आऊँ विश्वास नि करदा"।
\p
\v 26 आठ दिन बाद फेर तिना रे चेले पीतरे थे और थोमा तिना साथे था और द्वार बंद थे, तेबे प्रभु यीशुए आई की और बीचे खड़ी की बोलेया, "तुसा खे शान्ति मिलो"।
\v 27 तेबे तिने थोमे खे बोलेया, "आपणी गूठी ओरे ल्याई की मेरे पंजरो रे पा और अविश्वासी नि, पर विश्वासी बण"।
\v 28 ये सुणी की थोमे बोलेया, "ओ मेरे प्रभु! ओ मेरे परमेशर”!
\v 29 प्रभु यीशुए तेसखे बोलेया, "तैं तो माखे देखी की विश्वास करी राखेया, पर धन्य सेयो, जिने बिना देखे विश्वास कित्तेया"।
\s एती कताबा रा मतलब
\p
\v 30 प्रभु यीशुओ ओर बी बऊत चिह्न् चेलेया सामणे दखाए, जो एसा कताबा रे लिखी नि राखे।
\v 31 पर यो तेबे लिखे, ताकि तुसे विश्वास करो कि, "प्रभु यीशु ई परमेशरो रा पुत्र मसीह ए, और विश्वास करी की तिना रे नाओ ते जीवन पाओ"।
\c 21
\s तिबिरियास समुद्रो रे कनारे चेलेया पाँदे प्रगट ऊणा
\p
\v 1 इना गल्ला ते बाद प्रभु यीशु तिबिरियास समुद्रो रे कनारे आपणे चेलेया सामणे आए और ईंयां सामणे आए,
\v 2 शमौन पतरस और थोमा, जेसखे दिदुमुस बी बोलोए और गलीलो रे काना नगरो रा नतनएल और जब्दिये रे पाऊ और तिना रे चेलेया बीचो ते दो ओर जणे कट्ठे थे।
\v 3 शमौन पतरसे तिना खे बोलेया, "आऊँ मछलिया पकड़ने जाऊँआ" तिने बोलेया कि आसे बी तां साथे चलूँए, तेबे सेयो निकळी की किस्तिया रे चढ़े, पर तेसा राती कुछ नि पकड़ेया।
\p
\v 4 प्याग ऊँदे ई प्रभु यीशु कनारे पाँदे थे खड़े रे, पर चेलेया नि पछयाणे कि प्रभु यीशु ए।
\v 5 तेबे प्रभु यीशुए तिना खे बोलेया, "ओ बाळको! क्या तुसा गे कुछ खाणे खे आए”? तिने बोलेया, 'ना आ'।
\v 6 तिने तिना खे बोलेया, "किस्तिया रे दांणी तरफा खे जाळ पाओ, तो मिलणा”। तेबे तिने जाळ पाया और एबे बऊत मछलिया ऊणे री बजअ ते जाळ खिंजीं नि सके।
\v 7 तेबे तिने चेले जेस साथे प्रभु यीशु प्यार राखो थे, पतरसो खे बोलेया, "ये तो प्रभु ए" शमौन पतरसे ये सुणी की कि प्रभु यीशु ए, लको रे टाला बानी ला, कऊँकि से नांगा था और समुद्रो रे‌ छवाळ खाई ती"।
\v 8 पर ओर चेले डोंगिया पाँदे मछलिया रा फरेया रा जाळ खींजदे ऊए आए, कऊँकि सेयो कनारे ते बऊत दूर नि थे, पर दो सौ की आथ दूर ऊणे।
\p
\v 9 जेबे सेयो कनारे पाँदे पऊँछे, तेबे तिने सुलगे रे फेऊओ पाँदे मछली देखी और रोटी देखी।
\v 10 प्रभु यीशुए तिना खे बोलेया, "जो मछलिया तुसे यबु पकड़ी राखिया, तिना बीचो ते कुछ ल्याओ"।
\v 11 शमौन पतरसे डोंगिया पाँदे चढ़ी की एक सौ तिर्मन बड़िया मछलिया रा परेया रा जाळ कनारे पाँदे खींजेया और इतणिया मछलिया ऊँदे ऊए बी जाळ नि फटेया।
\v 12 प्रभु यीशुए तिना खे बोलेया, "आओ रोटी खाओ। पर चेलेया बीचो ते केसी खे बी याओ नि ऊआ कि तिना ते पूछो, "तूं कुणे”? कऊँकि सेयो जाणो थे कि यो प्रभु यीशु ए।
\v 13 प्रभु यीशु आए और रोटी लयी की तिना खे दित्ती और तिंयां ई मछली बी।
\v 14 ये तीजी बार था कि प्रभु यीशुए मरने ते बाद चेलेया खे दर्शन दित्ते।
\s यीशु और पतरस
\p
\v 15 रोटी खाणे ते बाद प्रभु यीशुए शमौन पतरसो खे बोलेया, "ओ शमौन, यूहन्ने रे पाऊ! क्या तूं इना ते जादा माखे प्यार कित्तेया”? तिने बोलेया, "आ प्रभु, तुसे तो जाणोए कि आऊँ तुसा खे प्यार करूँआ”। तिने तेसखे बोलेया, "मेरे मिंटुआ खे चरा"।
\v 16 तिने फेर दूजी बार तेसखे बोलेया, "ओ शमौन, यूहन्ने रा पाऊ! क्या तूं माखे प्यार करेया”? तिने बोलेया, "आ प्रभु, तुसे तो जाणोए कि आऊँ तुसा खे प्यार करूँआ"। तिने तेसखे बोलेया, "मेरी पेडा री रखवाळी कर"।
\v 17 तिने तीजी बार तेसखे बोलेया, "ओ शमौन, यूहन्ने रा पाऊ! क्या तूं माखे प्यार करेया? पतरस उदास ऊई गा कि तिने तीजी बार मांते ये ई गल्ल पूछी ली। तेबे तिने बोलेया, "ओ प्रभु! तुसे तो सब कुछ जाणोए कि आऊँ तुसा खे प्यार करूँआ”। प्रभु यीशुए तेसखे बोलेया कि "मेरी पेडा खे चरा"।
\v 18 आऊँ ताखे सच-सच बोलूँआ, "जेबे तूं जवान था, तेबे आपणा लक बानी की जेती चाओ था, तेती कुमो-फिरो था, पर जेबे तूं स्याणा ऊणा, तेबे दूजे आपणे आथ लांबे करने और तेरा लक बानी की जेती से चाओगा, तूं लयी जाणा"।
\v 19 तिने इना गल्ला ते जताई ता कि पतरसे केड़िया मौता साथे परमेशरो री महिमा करनी। तेबे तिने तेसखे बोलेया, "मां पीछे आयी जा"।
\s यीशु और तिना रा प्यारा चेला
\p
\v 20 पतरसे मुड़ी की से चेला देखेया, जेस साथे प्रभु यीशु प्यार करो थे, और जिने रोटी खांदे ऊए तिना री छातिया कनारे चूकी की पूछेया था, "ओ प्रभु! तुसा खे पकड़वाणे वाळा कूणे”?
\v 21 तेसखे देखी कि पतरसे प्रभु यीशुओ खे बोलेया, "ओ प्रभु! एसरा क्या आल ऊणा”?
\v 22 प्रभु यीशुए तेसखे बोलेया, "अगर आऊँ चाऊँ कि ये मेरे आऊणे तक रूकेया रा रओ, तो ताखे क्या ए? तूं मां पीछे आई जा"।
\v 23 "तेबे ई तो पाईया बीचे ये गल्ल फैली गी कि से चेला नि मरना, पर प्रभु यीशुए ये नि बोलेया कि ये नि मरना, पर ये कि अगर आऊँ चाऊँ कि ये मेरे आऊणे तक रूकेया रा रओ, तो ताखे क्या ए”?
\s निचोड़
\p
\v 24 ये से ई चेला ए जो इना गल्ला री गवाई देओआ और जिने यो गल्ला लिखी राखिया और आसे जाणुंए कि तेसरी गवाई सच्ची ए।
\v 25 ओर बी बऊत सारे काम ए, जो प्रभु यीशुए कित्ते, अगर सेयो एक-एक करी की लिखे जांदे, तो आऊँ समजूँआ कि जो कताबा बी लिखिया जांदिया और सेयो दुनिया रे नि आऊँदिया।
